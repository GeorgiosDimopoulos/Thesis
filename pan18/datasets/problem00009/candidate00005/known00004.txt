Infine, gli sforzi congiunti di Vincent e Freya avevano concesso a Elijah la forza sufficiente per bloccare temporaneamente il siero di Lucien, rimettersi più o meno in sesto e provvedere al reale recupero del Conte.  

Elijah era tornato in silenzio, una sera in cui la strega Mikaelson e il reggente di New Orleans erano impegnati nello loro ricerche.
Il volto impassibile, solo una ciocca di capelli sfuggiva alla scura massa impomatata. La camicia era però in disordine, non aveva la cravatta.
Il ragazzo che portava tra le braccia era comunque ridotto molto peggio.
La pelle era livida, d’un viola malato, i ciuffi scomposti dei capelli, umidi e apparentemente scuri, non celavano le lunghe occhiaie, il naso affilato.
Le ciglia abbassate, sembrava morto.
Indossava pantaloni ridotti a brandelli, e sopra una giacca nera che Freya avrebbe giurato appartenere a Elijah.
Il vampiro Originale si guardava intorno, gli occhi pungenti come chiodi.
Freya gli aveva indicato con un cenno del capo un misero letto in un angolo, appena una rete e un materasso, senza coperte.
Elijah sembrava ignorare il proprio ostaggio. Pure lo teneva stretto, e con una certa cura. E il modo in cui lo aveva messo a giacere, sostenendo con una mano il collo mentre gli rivolgeva una rapida occhiata, faceva dubitare Freya del proprio piano.
Si era chiesta se Elijah sarebbe riuscito a ucciderlo, questa volta. Dopo averlo evitato per mille anni.
Uscendo dalla stanza del prigioniero, Elijah aveva afferrato una coperta che si trovava a terra, in un angolo.
Se l'era gettata alle spalle, senza neanche controllare se aveva colpito il bersaglio.
Il giovane aveva sussultato, stringendosi poi, istintivamente, ad essa.
*

Ora il giorno del sacrificio di Tristan si avvicinava. Da lunghe ore Freya e Vincent erano chini sul tavolo dove mescolavano ingredienti e pestavano erbe, dove con antiche formule in latino e in lingue ancora più antiche e per i più perdute cercavano di dominare il fato, fermare il veleno. E imbrigliare la morte.

Il capo leggermente chino, quando li vide entrare Tristan alzò di scatto gli occhi. Le iridi erano così chiare da sembrare bianche, fredde e pungenti come vetro. «Dunque è il momento.» disse senza mostrare emozione.
«Quasi.» rispose Freya cercando di restare altrettanto impassibile. Odiava il modo in cui quegli occhi, quegli enormi occhi che brillavano ironici eppure ingannevolmente innocenti, potevano leggerle dentro.
Era certa che Tristan avvertisse la sua esitazione e i suoi scrupoli. La ferocia che le montava dentro e insieme il suo senso di colpa. Uccidere in una guerra, senza esclusione di colpi, per lei era accettabile. Persino giusto.
Uccidere una creatura inerme, anche se un vampiro depravato e senza pietà come Tristan, era tutta un’altra faccenda.
«Dal momento che non vuoi rivelare l’incantesimo  – disse Freya con una smorfia – lo cercherò nella tua mente ». Ella infatti aveva cercato più volte di carpirgli l’oscura magia con cui Aya e Davina avevano sciolto Klaus dalla sua linea di sangue. Invertendo il rito Freya avrebbe reso ancora più forte il legame di Elijah con la propria creatura, al punto di rendere possibile il passaggio della maledizione dall’uno all’altro.
Tristan incurvò appena le labbra. «Provaci.» le sussurrò.
Dopo aver valutato il prigioniero con sguardo grave, Vincent si avvicinò a loro. Con una calma non priva di solennità alzò le braccia per invocare l’aiuto degli Antenati. Poi afferrando gli altri due alla nuca spinse le loro fronti l’una contro l’altra.
Freya sussultò. Tristan non si scompose ma i suoi occhi divennero ancora più gelidi e imperscrutabili.

«Padre?» la fresca voce di bimba tintinnò nell’oscurità. Odori antichi. Terra e polvere. Dietro la porta chiusa, una piccola porta di legno, qualcuno o qualche cosa si mosse.
In un angolo della casa, che per quel poco che si intravedeva era angusta, poco più di una capanna affollata di oggetti dall’aspetto minaccioso, languiva un pallido fuoco.
L’esile fiamma dai riflessi azzurri tremolava come una foglia.
Il rumore all’esterno si fece più deciso e più minaccioso.
«Padre?» chiese la bambina con voce più acuta. Con la coda dell’occhio colse il cupo bagliore della piccola pentola, nera e panciuta, che Dahlia aveva lasciato sul fuoco.

«Padre…» la voce stanca della ragazza mostrava ancora segni di resistenza e di indignazione. Il tramestio fuori della cella sembrava segnalare il ritorno di lui.
Tese l’orecchio. I passi sembravano più leggeri, più gentili le mani che armeggiavano con la serratura. «Aurora… Aurora… Sono io!»
«Tristan!» chiamò lei con gli occhi che si riempivano di lacrime.
Il ragazzo ebbe infine ragione dell’enorme lucchetto. Si guardò intorno smarrito, cercando di abituarsi all’oscurità.
Ma la ragazzina lo intravide subito. Tirando la catena che le costringeva una caviglia cercò di lanciarsi tra le braccia del fratello. «Oh, Aurora…» mormorò lui andandole incontro, le labbra sui capelli rossi che scendevano in lunghi nastri su spalle pallide e magre. Nude, notò Tristan con orrore.
La giovane seguì lo sguardo del fratello. Con un movimento spasmodico delle esili dita premette tra loro i brandelli della veste, che una mano brutale le aveva