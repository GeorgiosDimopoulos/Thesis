non dover più sostenere il suo sguardo.

"Non posso rifiutare quel posto."

"Lo so."

"Ma se lo accetto, tu mi lascerai." Non suona più come le prime volte. Non suona più come una domanda.

Suona come una condanna.

Sono già passati di qui, riconoscono la strada; Bokuto sa perfettamente che Akaashi non accetterà di restare con lui se non potrà averlo accanto come desidera. Quello che Bokuto non sa è che Akaashi non accetterà di restare con lui se non potrà averlo accanto come necessita.

Akaashi si conosce. Non è tipo da relazione a distanza. E forse non è mai stato bravo a dimostrarglielo, ma non ha mai amato nient'altro come la consistenza delle sue dita premute ai lati del collo. Non ha mai amato niente come il suono della sua risata ad un centimetro dal suo orecchio o la voce che perde un'ottava ogni volta che fa una battuta maliziosa.

Forse non è mai stato bravo a dimostrarglielo, ma sicuramente non ha mai fatto niente per dirglielo.

"Allora chiedimelo!" sbotta Bokuto, scaglia il pugno nello spazio vuoto intorno a sé. La pioggia si sta facendo più intensa. Akaashi la sente ruscellare oltre il colletto della giacca, gocciare dalla punta dei capelli che iniziano ad appiattirsi sulla testa.

"Chiedimi di restare!" grida e per un attimo il suono della pioggia viene coperto da quello della sua voce. "Chiedimi di restare," ripete a denti stretti, aggrappandosi ai lembi della sua giacca aperta.

Sta piovendo forte e Akaashi inizia a desiderare un posto caldo e asciutto – ma più di ogni altra cosa, desidera ferocemente troncare quella conversazione. Sono all'impasse; non può chiedergli di restare e non può neppure continuare la loro relazione.

Ora come allora, la sua volontà si scinde in due parti uguali e mentre una preme affinché avanzi la richiesta, l'altra lo sta spronando ad andare via. È una lotta impari, perché quello che prova per Bokuto è maggiore della somma di ogni sua singola paura e per un attimo, per un attimo solo, è davvero sul punto di schiudere le labbra e chiederglielo, è davvero sul punto di permettere a Bokuto di baciarlo, di consentirgli di farsi vicino, più vicino... Ma quando il primo fulmine serpeggia sulle loro teste ed esplode con il fragore di una bomba Akaashi scatta indietro, si libera delle sue mani e dice qualcosa sul posticipare la conversazione, che sta piovendo a dirotto, che ha bisogno di rientrare in casa.

Curiosamente, però, non appena si chiude la porta alle spalle il sollievo che tanto si era aspettato non si presenta; al suo posto arriva solo un vuoto al centro del petto e la sensazione di aver cambiato tutto, distruggendolo.

Non è qualcosa che sbiadisce nei giorni a seguire; se possibile, si fa addirittura più netto ogni volta che Bokuto mette sempre più distanza tra di loro, dapprima fisica, poi emotiva; dapprima impercettibile, poi insopportabile.

I giorni si trascinano in un caleidoscopio di partite, esami, compiti, allenamenti; qualche uscita sporadica con la squadra; un compleanno da festeggiarer;  Bokuto che sempre più spesso non ricambia i suoi messaggi e non risponde alle sue chiamate – e se chiede spiegazioni riceve solo scuse poco sentite, Bokuto non fa nulla per celare la menzogna.

Il nodo che li tiene insieme si deteriora; si allenta, si sfilaccia ogni volta che Bokuto aggiunge un centimetro di distacco.

I giorni diventano settimane, che diventano mesi.

Mancano due settimane all'ultima partita del campionato quando Bokuto si presenta a casa sua per dirgli che immediatamente dopo il match – e quindi dopo il diploma – partirà per Osaka per firmare il contratto con la nazionale giapponese di pallavolo. Glielo comunica così, senza alcun giro di parole, senza preamboli, senza attenuare il distacco imminente.

Ad Akaashi non pesa nessuna di quelle cose; è troppo stordito e ferito dal fatto che Bokuto non stia provando ancora a fargli cambiare idea.

Chiedimelo, lo supplica Akaashi fissandolo in tralice. Chiedimi di restare con te. Perché se glielo chiede adesso gli risponderà di sì. Con il senno di poi, sa che gli avrebbe sempre risposto di sì, se glielo avesse chiesto. Invece Bokuto resta zitto e fissa un punto oltre la finestra. L'ironia della situazione non gli fa venire voglia di sorridere, ma piuttosto di scaraventare per terra tutto ciò che lo circonda e distruggere tutto ciò che può essere distrutto: adesso è lui a sperare che l'altro gli chieda di restare, adesso  è Bokuto che ha abbracciato la decisione di troncare la loro relazione.

Chiedimelo, pensa ancora e chiude gli occhi, stringendo i denti fino a farsi male.

L'ultima volta volta che lo bacia, Bokuto lo coglie di sorpresa. Proprio come la prima volta – proprio come un cerchio che trova la sua naturale chiusura.

Akaashi non si aspetta di sentire la forma familiare delle sue labbra contro le proprie, né di ritrovare la presa solida ma mai violenta delle sue mani. È successo altre mille volte, sa perfettamente come Bokuto muoverà le labbra o come le sue mani scenderanno a cercare la curva solida delle spalle.

E invece non sa niente.

Non conosce questo bacio.

Non conosce questo bacio perché, prima di adesso, non ha mai dovuto conoscere l'addio.

Bokuto non lo sta baciando. Bokuto