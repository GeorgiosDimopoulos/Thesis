Dziewczyna uśmiechnęła się triumfalnie.

— To były drzwiczki, widzisz? Może tam się wchodzi...?

— Ani mi się waż!

Prychnęła lekceważąco.

— Nic mi nie będzie, nie histeryzuj. To jest zupełnie nieszkodliwe.

— A skąd wiesz? Może to coś mugolskiego? Telewizor albo i rakieta?

— Rakieta? — zapytała Astoria z powątpiewaniem. — A co to jest rakieta?

Draco wzruszył ramionami. Nie bardzo miał ochotę opowiadać żonie o tym, jak mając trzynaście lat pobił razem z Crabbe'em i Goyle'em tego mugolaka z Pucholandu, Finch-Flechleya czy inną ofiarę losu, i zabrał mu książkę o mugolskiej technice. Było tam mnóstwo przerażających wynalazków: niemagiczne radio, ten cały telewizor, samochody i samoloty… Ale najstraszniejsza była rakieta. Rakietą można było polecieć daleko w kosmos, nawet na Marsa. Wzdrygnął się. Całe szczęście, że nigdy nie poszedł na mugoloznawstwo.

— Nieważne. I tak jesteś za gruba, żeby się tam zmieścić — mruknął Malfoy, znowu sięgając do książeczki. Astoria westchnęła, ale nie próbowała już się wcisnąć do środka. Popatrzyła na coś, co mogło być telewizorem albo i rakietą i nagle dostrzegła niewielki, czarny napis.

— Zobacz! — Pokazała palcem tajemnicze słowo.

— Co tu jest napisane? — zainteresował się Draco. — Czy to po angielsku? A może pismem runicznym?

Astoria zmrużyła oczy.

— Bösh — odczytała cicho, z szacunkiem.

Milczeli.

— Została nam jeszcze książeczka — westchnął Draco. Otworzył ją na chybił trafił. Astoria uniosła wzrok, zerknęła na okładkę, którą Malfoy trzymał akurat na wysokości jej nosa i parsknęła śmiechem.

— Kretyn — skonstatowała, wyrywając mu książeczkę. Draco zaprotestował, ale umilkł, gdy pokazała mu tłusty tytuł na pierwszej stronie: Instrukcja obsługi.

— Czyli można to jakoś uruchomić.

— Aha. Tylko trzeba znać norweski.

— Czekaj, inteligencie, tu jest też spis treści. Co ty byś beze mnie zrobił?

— Żyłbym długo i szczęśliwie na jakiejś tropikalnej wyspie?

— Raczej przymierałbyś głodem pod pierwszym lepszym mostem. English, page 17. Jest. I co, takie to było trudne? — uśmiechnęła się z wyższością, łaskawie podając mu instrukcję. Draco nie odpowiedział, obrażony. Zagłębił się w lekturze.

— No i? — Astoria nie wytrzymała dłużej niż trzy minuty. Zżerała ją ciekawość.

— Tak jak mówiłem — podjął jej mąż zgodnością, oddając jej książeczkę z instrukcją — to jakieś mugolskie urządzenie. Nazywa się pralka. Jak się ją dobrze podłączy, to do środka naleje się woda i można tam coś umyć.

— Ale co?

— Wisienki. Małe kamienie. Drewno. Kaczkę. Nie wiem, dobra? Może naczynia? Albo ubrania? Tego już nie napisali.

— Dla mugoli to pewnie oczywiste. — Astoria wzruszyła ramionami. Wstała z podłogi, otrzepując szatę. — To co z tym robimy? Nie jest nam przecież do niczego potrzebne, mamy w końcu skrzaty... Ciekawe, kto nam to dał?

— Jakiś żartowniś — warknął Draco. — To przecież takie zabawne, podarować czystokrwistym w prezencie ślubnym jakiegoś mugolskiego Bösha. Zaraz każę skrzatom wynieść to na śmietnik.

Astoria popatrzyła tęsknie na metalowe pudło.

— Zawołam Migotka. I tak nie umiałbyś tego podłączyć.

Draco Malfoy drgnął i popatrzył na nią dziwnie.

— Tak myślisz? — zapytał zmienionym głosem.

Wzruszyła ramionami.

— Nie znasz się na tym.

— Mam instrukcję — powiedział z naciskiem. Astoria nie mogła uwierzyć własnym uszom.

— W życiu nie widziałeś niczego mugolskiego — zaczęła mu tłumaczyć spokojnie. — A już na pewno tego nie używałeś.

— Dla mugoli to podobno oczywiste. Czyli co, uważasz, że jestem głupszy od jakiegoś mugola? — zaperzył się Draco.

— Nic takiego nie powiedziałam!

— Ale to pomyślałaś!

— Zwariowałeś? Po prostu ją wyrzuć.

— Nie.

— Co?

— Nie. Niczego nie wyrzucę — upierał się przy swoim.

— To co z tym zrobisz?

— Podłączę to. Podłączę to tak, że będzie działało, będzie się tam nalewała woda i będziesz się tam mogła utopić!

Astoria popatrzyła na męża jak na idiotę, nie traktując jego słów poważnie.

Nigdy w życiu się tak nie pomyliła.

 

 

 

Pierwszego dnia, Draco zabrał się do pracy z ogromnym zapałem. Instrukcję obsługi rozłożył sobie na półeczce pod lustrem, a pralkę przelewitował na środek łazienki. Na sugestię Astorii, że może najpierw powinien zdobyć potrzebne narzędzia, prychnął lekceważąco:

— Mam różdżkę, kobieto. Nie potrzebuję czegoś tak ordynarnego jak klucz francuski.

Do wieczora zdążył rozwlec po podłodze kilkanaście rur i rurek, które walały się po marmurowej powierzchni niczym wyprute z czyjegoś brzucha flaki. Pralki podłączyć się nie udało, ale, jak twierdził Malfoy, nie było to jeszcze jego celem.

— Najpierw musiałem zobaczyć, jak to urządzenie jest skonstruowane — wymądrzał się, irytująco przeciągając sylaby. — Jutro zastosuję zdobytą dzisiaj wiedzę praktyczną i to paskudztwo będzie chodzić jak marzenie.

 

 

 

Drugiego dnia część z zalegających podłogę łazienki elementów zniknęła. Pozostałe w niepokojący sposób nie dawały się nigdzie wcisnąć.

 

 

 

Trzeciego dnia Draconowi udało popodłączać wszystkie rury. Pozostawała kwestia zasilania. Mugolska pralka oczywiście musiała działać na równie mugolską elektryczność, ale czarodzieje już dawno wypracowali cały zestaw odpowiednich zaklęć, które skutecznie zastępowały im prąd. Malfoy, zastosowawszy jedno z silniejszych, zaprosił Astorię do łazienki, po czym pompatycznym ruchem wcisnął włącz.

Opanowanie wywołanej tym powodzi zajęło skrzatom bardzo długie godziny.

 

 

 

Czwartego