pięknych złotych rogów”. Mężczyzna słuchał tylko jednym uchem. Większość jego uwagi pochłaniała smoczyca i jego wciąż nieobecna żona.

Niemiec wspomniał coś mimochodem o swojej hurtowni ingrediencji i o nowym sklepie, który planuje otworzyć w Monachium, gdy od strony jaskini dobiegły jednocześnie trzy dźwięki, które zmroziły Terjemu krew w żyłach – zwierzęcy ryk, nieludzki wrzask i charakterystyczny trzask deportacji. Chwilę później tuż przy murku pojawiła się Anna. Ściskała w ramionach zielone, nakrapiane jajo, jak matka przytulająca do serca noworodka. I nadal krzyczała. Niewiele myśląc, Terje wyciągnął do niej ręce, a ta skończona idiotka zamiast zostawić to cholerne jajo i dać się wyciągnąć, wcisnęła mu je i sama przesadziła niziutkie ogrodzenie. A potem, wciąż wrzeszcząc wniebogłosy, wyrwała mu swoją zdobycz.

Powinna się cieszyć, że ożenił się z nią z miłości. Inaczej już dawno by się rozwiódł.

Z oddali słychać już było kroki nadbiegających pracowników obsługi. Nie czekając, aż się pojawią, Terje rzucił zaklęcie kameleona na Annę i jajo, po czym dodał jeszcze Silencio, kiedy stało się jasne, że żona wciąż wyje z bólu. Skierował różdżkę na osłupiałego Niemca i z ciężkim sercem rzucił zaklęcie, którego z całego serca nienawidził:

– Obliviate!

Oczy mężczyzny zaszkliły się na moment. Potem Niemiec zerknął na długoroga i znów zagadnął go o ceny „tych pięknych złotych rogów”. Użył dokładnie tego samego zwrotu, co kilka minut wcześniej.

Terje odpowiedział coś uprzejmie – sam dokładnie nie pamiętał, co – i spokojnym krokiem odszedł w stronę wyjścia. Mając nadzieję, że Anna idzie za nim, zostawił Niemca na pastwę obsługi rezerwatu i prawdopodobnie rumuńskich aurorów. Sumienie nie gryzło go z tego powodu ani trochę. Był zbyt zajęty zamartwianiem się, jakie też obrażenia kazały Annie tak przeraźliwie krzyczeć.

Zaraz za bramą poczuł na lewym nadgarstku uścisk jej drobnej dłoni.

– Trzymaj się, Anno – wyszeptał mniej więcej w jej kierunku i deportował się z powrotem do Bukaresztu, prosto do pokoju w mugolskim hotelu, który wynajęli zaraz po przylocie.

Nienawidził teleportacji. Uczucie, które podręczniki opisywały jako przeciskanie przez cienką rurkę, dla niego było raczej porównywalne z losem mięsa mielonego starą maszynką na korbkę. Wszechświat buntował się przeciw niemal natychmiastowej relokacji atomów i starał się zatrzymać je na miejscu, więc ściskał i napierał na nie ze wszystkich stron. Za każdym razem miał wrażenie, że w końcu jakaś odwieczna siła się na niego wścieknie i zostawi go w tym stanie pomiędzy na zawsze. Dla niezależnego obserwatora teleportacja trwa kilka sekund. Kiedy człowiek sam się przenosi, wszystko ślimaczy się do granic wytrzymałości. Teraz wrażenie nadchodzącego końca potęgowały jęki Anny, które zdawały się go oplatać.

Kiedy w końcu wylądowali na miejscu, zaklęcie kameleona trafił szlag. Takie rzeczy nigdy nie wytrzymywały aportacji. Anna, wciąż pochlipując, ułożyła jajo pod oknem i osunęła się na wąską kanapę.

Kanapa i jednoosobowe łóżko. Jeżeli tak powinien wyglądać pokój dwójka, to Terje jest następcą tronu Norwegii.

Narzekanie zajęło mu jakieś dwie, może trzy sekundy. Potem spojrzał na twarz żony i zaczął kląć. Najpierw po norwesku, a później, kiedy zabrakło mu już rodzimych inwektyw, po niemiecku i rosyjsku. Lewa strona twarzy Anny kończyła się pod okiem. Poniżej, w czarnej masie nadpalonej skóry i mięśni, bielała kość policzkowa. Z brzegów oparzenia sączyła się limfa, oczy łzawiły z bólu. Musiała się aportować dokładnie w chwili, kiedy dosięgły ją płomienie. Gdyby było inaczej, smok usmażyłby ją na krucho.

Terje przełknął ślinę i zacisnął pięści tak mocno, że paznokcie wbiły mu się w skórę. Drobne ukłucie bólu uziemiło go trochę i sprawiło, że ogarniająca go panika odpłynęła gdzieś w głąb świadomości.

– Apteczka czy szpital? – spytał.

– Szpital – wycharczała przez zaciśnięte zęby. – Mugolski.

Zrobił jak kazała. Zadzwonił do recepcji i poprosił, żeby wezwano karetkę. Znów zakamuflował to przeklęte jajo. Potem usiadł na brzegu kanapy i zaczął rzucać delikatne zaklęcie chłodzące, wciąż od nowa, co kilkanaście sekund.

– Bardzo boli? – spytał, nie bardzo wiedząc, co robić.

Skinęła lekko. Mówienie nie wchodziło w grę.

Sanitariusze pojawili się po kwadransie. Jeden z nich zaklął na widok Anny. Drugi, starszy, kazał mu się zamknąć i łamaną angielszczyzną wyjaśnił, że szpital jest absolutnie niezbędny. Potem sanitariusze ułożyli Annę na noszach. Terje chwycił magiczną apteczkę żony i posłusznie podreptał za nimi do karetki, przygotowując się mentalnie na całą serię Confundusów, którą bez wątpienia będzie musiał się posłużyć.

***

– Nie powinnaś była odłączać się od kroplówki, Anno.

– Dyptam.

– Jesteś stuknięta.

– Dyptam.

Gdyby tylko mogła to zrobić, Anna na pewno by na niego warknęła. W swoim obecnym stanie nie mogła jednak wyrażać dezaprobaty ani krzykiem, ani mimiką twarzy. Lekarze owinęli jej zrujnowany policzek jałowym opatrunkiem i niemal natychmiast podłączyli ją do kroplówki z solami fizjologicznymi. Przezroczysty płyn sączył się teraz leniwie przez cienką plastikową rurkę. Kapał na podłogę, bo Anna wyrwała drugi koniec rurki z wenflonu, kiedy tylko pielęgniarki skończyły wieczorny obchód.

– Naprawdę chcesz tak po prostu zniknąć? – spróbował ją jeszcze przekonywać. – Za kilka dni zrobią ci przeszczep skóry i…

– I blizny wrócą na swoje miejsce – wycedziła przez zęby. Nie była zła, po prostu nie mogła mówić. – Smoczy ogień jest magiczny, Terje. Blizny zostaną na zawsze. Tak jak te od wilkołaków. Magii nie oszukasz.

Nie miał pojęcia, jakim cudem wydusiła z siebie aż tyle słów.