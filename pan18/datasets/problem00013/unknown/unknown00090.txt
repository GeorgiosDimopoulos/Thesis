i z niedowierzaniem popatrzyła na swojego męża. — Przecież mam dwa nowe odcienie malachitowego, antracytowy i kobaltowy. Na czym mam je wypróbować?

— Każda dłoń ma przecież po pięć palców — odpowiedział pan domu, zdejmując rękawiczki — a dodatkowo masz tych dłoni dwie. Wystarczająco na wypróbowanie czterech lakierów.

— Dwie dłonie na cztery lakiery? Lucjuszu, to niedorzeczne. 

— Niedorzeczne? — Podniósł brwi w geście zdziwienia. Podszedł do barku i nalał sobie koniaku. — Masz ochotę, Narcyzo? — spytał, unosząc butelkę.

— Nie mam ochoty. I owszem, niedorzeczne. Dwie dłonie starczą mi zaledwie na jeden lakier. — Obserwowała go, kiedy siadał na fotelu, twarzą w stronę ogromnego kominka. Sama zaczęła krążyć po pomieszczeniu.

— Jeden? Mógłbym się jeszcze zgodzić co do tych czterech, że to za dużo, ale jestem pewien, że dwie dłonie spokojnie starczą Ci na dwa lakiery. Jedna na antracytowy, druga na kobaltowy. Tym sposobem zostają Ci jeszcze te dwa malachitowe, ale dziś... cóż, nie poszczęściło mi się. — Zbladł lekko. — Za kilka dni dostaniesz kolejne... hmm... — kieliszek zawisł w powietrzu, kilkanaście centymetrów od ust Lucjusza, kiedy ten zastanawiał się nad odpowiednim słowem — ...materiały — dokończył i wypił alkohol. Narcyza zatrzymała się i westchnęła.

— Lucjuszu, ile ja mam dłoni?

— Dwie — odpowiedział, lekko się dziwiąc.

— Zatem jak myślisz, ile dłoni pomaluję na kwietniowy bankiet w Ministerstwie?

— Dwie oczywiście, ale nie rozu...

— Skoro ja mam dwie dłonie — przerwała mu — i dwie pomaluję na bankiet, to i lakier muszę wypróbować na dwóch dłoniach! I na prawej, i na lewej. Na każdej z nich dana barwa prezentuje się nieco inaczej. Ba, każdy palec to zupełnie inna historia, inny układ, wygląd lakieru. Przecież byłeś w mojej galerii, widziałeś ją! — Narcyza stała tyłem do męża, przyglądając się rodowym portretom.

— W takim razie dzisiaj wypróbujesz tylko jeden lakier! — krzyknął Lucjusz, zrywając się z siedzenia, i spojrzał na zszokowaną Narcyzę, która odwróciła się do niego przodem, słysząc ostry ton. — Tak się składa, że na misji zginął Boscawen, a był naszym cholernym strategiem! Dlatego teraz grzecznie pójdziesz do tej swojej galerii i pomalujesz te dwie łapy, bo ich zdobycie kosztowało mnie utratę jednego z najlepszych ludzi! Przecież nikt na tym durnym bankiecie nie będzie zwracał uwagi, czy masz lakier o numerze sto siedemnaście, czy sto osiemnaście! — ironizował. — I tak pewnie nie różnią się niczym, bo te twoje mazidła mają tyle kolorów, że matka natura sama tylu by nie stworzyła!

Narcyza wyszła z salonu, cicho zamykając drzwi.

~*~

— Przepraszam... — Stanął za nią i delikatnie dotknął ręką jej ramienia.

— Nie szkodzi. — Nie odwróciła się. Jej głos był obojętny.

— Przecież wiem, że się na mnie gniewasz. Popatrz na mnie, proszę.

Odwróciła się i spojrzała mu w oczy. 

— Czemu tu przyszedłeś? Nie lubisz tego pomieszczenia.

— Ale ty tu jesteś. 

Ciągle wpatrywała się w niego. Dopiero po kilku długich sekundach oderwała wzrok i stanęła przed gablotką z numerem jeden. 

— Czyje to były dłonie? — zapytała cicho, lekko przechylając głowę w lewo.

— Jak to: czyje? Nie wiem. Nie pamiętam. — Wzruszył ramionami.

— Ja też nie wiem. Są pomalowane na biało. Myślisz, że ten kolor do nich pasuje?

Nie wiedział, o co chodzi żonie. To mogła być jakaś gra, podstęp. A może po prostu chciała z nim porozmawiać.

— Nie wiem. Są blade. Białe paznokcie nie wyglądają na nich ładnie.

— A na moich? Podoba ci się biały lakier na moich paznokciach? — Ciągle wpatrywała się w gablotkę, jakby tam miała znaleźć odpowiedź.

Czy miał jej odpowiedzieć szczerze? Jej dłonie też były blade, jak jej cała arystokratyczna cera.

— Nie. 

Znowu wyszła. Tym razem jednak w ogóle nie zamknęła drzwi.

~*~

Został sam. Po raz pierwszy został sam w galerii Narcyzy. Ruszył chwiejnym krokiem w głąb pomieszczenia. Gablotka numer jeden, dwa, osiem, dwadzieścia pięć, czterdzieści trzy... Szedł spokojnie, przy niektórych zatrzymywał się na chwilę. W każdej gablotce znajdowały się dwie dłonie, niegdyś należące do jednej osoby. Przyczepione Zaklęciem Trwałego Przylepca za nadgarstki do tylnej szybki, eksponowały swoje długie paznokcie, starannie pomalowane przez samą Narcyzę. 

— Hmmm... — mruknął do siebie. — Niebywałe.

Stanął przed jedną z witryn. Znajdujące się w niej dłonie miały ciemny kolor, bardzo ciepły. „Być może ta kobieta miała wśród przodków osobę czarnoskórą”, pomyślał Lucjusz i wzdrygnął się z obrzydzeniem. „Plugawi mieszańcy, ci mugole”. Nie pamiętał, kiedy je zdobył. Dawno, miały numer siedemdziesiąty szósty. Czas jednak nie działał na ich niekorzyść, Narcyza zaczarowała je tak, by nie uległy rozkładowi. Miały tu stać i służyć jej. Miały być jej manekinem. Widział często, jak jego żona kierowała się w stronę prawego skrzydła z naręczem sukien, niesionych przez skrzaty. Wiedział, co wtedy robiła. Dobierała kolory paznokci do stroju. Wychodziła kilka godzin później, kiedy już wszystkie suknie miały dobrane lakiery. Za tydzień czy dwa tygodnie przychodziła znów. Z nowymi sukniami, kupionymi w magicznej części Londynu. Znał dobrze ten rytuał. Sam odgrywał w nim niemałą rolę. Ze swoich misji przywoził jej nowe