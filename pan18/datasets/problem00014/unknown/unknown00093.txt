go tulić jak mnie kiedyś. Tak wiesz, ciepło.
Kobieta pokiwała głową i uśmiechnęła się do swojej córki. Rose Weasley, córeczka tatusia, o ciemnych, kasztanowych lokach, orzechowych oczach i szczerej, prostej duszy swojego ojca. Jej powoli dorastająca, chociaż wciąż mała dziewczynka. I ręka, ewidentnie nienależąca do niej, podkradająca ciepłe jeszcze pierniki.
- Ronaldzie Weasley! - zaśmiała się, kręcąc z politowaniem głową.
Jej mąż właśnie przełykał ciasteczko z niewinnym wyrazem twarzy, a ich dzieci śmiały się radośnie. Za kilka godzin na niebie zaświeci pierwsza gwiazdka i zaczną spełniać się życzenia.


***


Mały chłopiec siedział na półpiętrze przed zajmującym całą ścianę obrazem w srebrnej ramie. Odkąd tylko pamiętał, święta w jego rodzinie wyglądały dokładnie tak samo. Ojciec wczesnym rankiem wraz ze znajomymi wybierali się konno na coś, co nazywali polowaniem. Nigdy nie brał ze sobą niczego poza różdżką, zawsze jednak miał na sobie nienaganny strój, składający się z czarnych butów, kremowych bryczesów ze skóry i brązowej kamizelki, pod którą niezmiennie zakładał białą koszulę ze srebrnymi guzikami. Matka w tym czasie siedziała w swoim pokoju. Tak, jego rodzice mieli osobne sypialnie, a nawet osobne skrzydła w rezydencji. Wspólny był tylko ogród, jadalnia i on. Spędzony tam czas poświęcała na przygotowaniu się do wigilijnej wieczerzy. Wychodziła zawsze godzinę przed powrotem ojca, w nienagannie upiętych włosach, długiej do kostek kremowej sukni i z poważną, zastygłą w postaci maski twarzą. Gdy Scorpius był młodszy, miał w zwyczaju porównywać swój dom do zamku, którego mieszkańcami były dwa marmurowe posągi o oszałamiającej urodzie, niewyobrażalnym chłodzie i kamiennych sercach.
Ciepło bijące od kuchni, która wydawała się być jedynym tętniącym życiem pomieszczeniem w rezydencji Malfoyów, przyciągało go z siłą, której nie potrafił nazwać. Mróżka i dwa inne skrzaty biegały między piecem a piekarnikiem, gdzie piekł się chleb, który, ciepły i pachnący, będzie dziś jedną z najsmaczniejszych potraw na stole. Zaopatrzony w kubek kakao, mały Scorpius siedział przy niskim stoliku i ogrzewał stópki przy ogniu. Piętro wyżej Draco Malfoy chłodno oświadczał swojej małżonce, że ta nie ma prawa czynić mu wyrzutów z powodu spóźnienia, gdyż to on jest tutaj panem i jego prawem jest spóźnianie się, jeśli tylko ma on na to ochotę. Poczerwieniała z gniewu Astoria opadała na miękkie łóżko, wachlując się mlecznobiałą dłonią i zawodząc nad nieopisanym chłodem swojego małżonka – pana. Mały chłopiec nawet nie drgnął, kiedy drzwi od sypialni jego matki trzasnęły głośno. Uśmiechnął się do skrzatki, a w jego oczach zamigotały wesołe błyski. On siedział w kuchni, w ciepłym miejscu, do którego chłód sączący się z serc jego rodziców nie docierał. Przez okno spojrzał na niebo, gdzie zabłysła pierwsza gwiazdka. Jego życzenie zostało spełnione. Miał siedem lat i był szczęśliwy.


***


Przeszłość przychodziła zawsze pod osłoną nocy. Zakradając się niepostrzeżenie, zawisała nad parą kieliszków stojących na szklanym stoliku, sącząc wspomnienia w umierające powoli serce Ginny Potter. Wielka, rozogniona rana pulsowała za każdym razem, gdy kobieta przypominała sobie o swoim, dla niej już martwym, małżonku. Jej serce trawił ogień, który spalał je doszczętnie z każdym wspomnieniem. Jej oczy rozszerzały się, a każda komórka ciała wspominała jego dotyk. Ciepłe, miękkie opuszki palców na jej ustach, iskrzące się oczy, przewiercające jej duszę na wylot, siła uczucia, która zamiast palić, ogrzewała. Sam jego uśmiech wystarczył, by kobieta czuła się tą jedyną i wyjątkową. Tak było kiedyś, zanim podczas jednej ze wspólnych nocy, w chwili uniesienia nie nazwał jej tym najbardziej znienawidzonym przez nią imieniem.
Sięgnęła po jeden z kieliszków, ten pełny, i uniosła rdzawoczerwony płyn pod światło. Migotał tak samo, jak jego oczy, kiedy wymawiał jej imię. Splecione wcześniej na ścianie cienie zniknęły równie szybko i gwałtownie, jak rozwiało się jej szczęście. Ciepłe dłonie zniknęły, miękkie usta cofnęły się, a ona leżała na łóżku, nie rozumiejąc niczego. Dziś już wiedziała. Nikt nie musiał jej tego tłumaczyć. Jej mąż był chory, szalony. Mimo to jednak zdrada, nawet mentalna, właśnie z tym człowiekiem, stanowiła cios, którego jej serce nie było w stanie wytrzymać.
- Draco... - wycedziła z odrazą i ścisnęła kieliszek. Szkło nie wytrzymało naporu i rozprysło się w drobny mak. Wino jak krew pociekło jej po palcach.
Na niebo powoli wschodziła pierwsza gwiazdka. Marzenia niektórych nigdy nie zostaną spełnione.


***


Lustra fenickie miały tę zaletę, że zawsze pokazywały tylko jedną stronę, podczas gdy druga pozostała niewidoczna dla oczu. Jeśli więc chciałeś obserwować, nie będąc jednocześnie obserwowanym, zaglądać do czyjegoś życia bez obawy, że zostaniesz nakryty, były dla ciebie idealne. Na oddziale psychiatrycznym w szpitalu Świętego Munga metoda ta sprawdzała się niezawodnie. Rodziny przychodziły, oglądały swoich bliskich i odchodziły. Jak w zoo, tyle że to konkretne składało się z ludzi i było absolutnie darmowe. Szczególnym zainteresowaniem cieszył się jeden eksponat. Przybył prawie siedem lat temu i już wtedy opatrzony został plakietką „Przypadek beznadziejny”.
Mężczyzna stał i patrzył na ten wyjątkowy obiekt z zainteresowaniem, ale i pewnego rodzaju zawodem. Jak niewiele potrzeba, by ideały upadały, bohaterowie dziwaczeli, a szaleńcy zostawali idolami nastolatek. Świat stawał na głowie bardzo, bardzo powoli i był przy okazji niezwykle niesprawiedliwy. Gdy człowiek poświęcał się dla drugiego człowieka, ten w zamian nie zawsze odpłacał się wdzięcznością. Kiedy więc jeden człowiek poświęcił się dla milionów, zapłacił za to wręcz niewyobrażalnie wysoką cenę - własne zdrowie, umiejętność odróżniania