zesłał chłody nie bez powodu, dziecko – oświadczyła surowo i nie bez pewnego oburzenia. – I żaden człowiek nie ma prawa ingerować w Jego wolę.

Po tym incydencie przez kilka tygodni wyłącznie gotowałam, sprzątałam i szyłam. Nie użyłam w klasztorze nawet iskierki magii, żeby niczym nie urazić swoich gospodyń. I kiedy zaczęłam mieć już nadzieję, że Potwór mnie nie odnajdzie, kiedy przywykłam do prostego życia wśród mniszek, on znów się pojawił w całej swojej przerażającej chwale.

Nie pamiętam już czego bardziej się bałam – pokrytej łuską bestii, którą dostrzegłam kiedyś przelotnie, czy jego ludzkiej twarzy tak pięknej, że podobne widziałam jedynie na Zimowym Dworze. Co by to nie było, Potwór stanął pewnego dnia u bram klasztoru i czekał na mnie niezrażony faktem, że mniszka na furcie kazała mu – jako mężczyźnie – pójść precz.

Pamiętam, że zerwałam wtedy z głowy biały welon, co w zasadzie nie uczyniło w moim wyglądzie wielkiej różnicy, i zakasawszy rękawy habitu wyszłam mu na spotkanie. Nie mogłam odpłacić się mniszkom za ich dobroć zdradą i ucieczką. Nie wiedziałam przecież, co też Potwór mógłby im zrobić. Zimny ogień, tak czarny, że pochłaniał światło dnia, tańczył mi już na koniuszkach palców, kiedy mniszka-furtianka uciekła w popłochu skrzecząc modlitwy do Matki swojego Boga.

Żałowałam wtedy, że w Nią nie wierzę. Ale ciężko było wierzyć w cokolwiek niewidzianego, kiedy przerażające smocze bestie i zdradziecko okrutne Sidhe stanowią element szarej codzienności.

– Więc wreszcie nie ucieka. – Potwór mówił pewnie, choć nieznacznie kaleczył mój język. Na jego wargach tańczył zuchwały uśmieszek. – Wreszcie nie tchórz.

W odpowiedzi cisnęłam w niego kulą czarnych płomieni.

Uskoczył zwinnie mimo swojej ciężkiej zbroi, ale już zdążyłam posłać za nim kolejny pocisk. I kolejny. Ziemia wokół nas płonęła zimnym ogniem i powoli pokrywała się szronem, a Potwór wciąż nie padł ofiarą żadnego z moich ataków. Zrozumiałam, że wcześniej miałam szczęście. Zdołałam uciec tylko dlatego, że lepiej znałam okolicę. Teraz, na otwartym polu, nie miałam najmniejszych szans. Bawił się ze mną, pozwalał mi wierzyć, że mam szansę go pokonać. Tańczył wokół mnie jak zjawa, nietknięty przez płomienie. Zmrożona trawa nie kruszyła się nawet pod jego ciężkimi butami, tak lekko stąpał. Nic, co robiłam – żadna iluzja, żadna sztuczka – nie miało najmniejszego efektu. Cały czas dokładnie wiedział, gdzie jestem. Zanim się obejrzałam okrążył mnie i zaszedł od tyłu. Dłonie spowite w skórzane rękawice zacisnęły się boleśnie na mojej szyi na tyle mocno, by oddychanie stało się nieprzyjemną koniecznością.

– Przyjęła wyzwanie – wysyczał tuż przy moim uchu. – I przegrała.

Nie zrozumiałam, co powiedział potem w swoim śpiewnym języku. Poczułam tylko, że Zima mnie opuszcza, a w jej miejsce wpełza coś nowego, jakiś szczególny rodzaj pustki. Posłuszeństwo. Milczenie. Wierność. Chciałam zachichotać, tak podobne były jego zasady do znanych mi już klasztornych reguł. Ale nie mogłam. Chwilę zajęło mi zrozumienie, że poruszam się na czterech łapach i że moje ciało pokrywa futro. Czarno-białe, co akurat nie zdziwiło mnie ani odrobinę.

Obróciłam głowę w stronę klasztoru, a połowa mojego tułowia odwróciła się razem z nią. W bramie matka przełożona stała z rękami złożonymi jak do modlitwy i wargami zaciśniętymi tak mocno, że zbielały niemal zupełnie. Po pooranych zmarszczkami policzkach ciekły jej łzy, ale nie odezwała się ani słowem. Potwór skłonił się jej w pas i pstryknął palcami. Wielki kot wiedział, co to znaczy. Miałam iść za nim. Nie było innej drogi oprócz tej u boku Potwora.

Moje ciało przestało do mnie należeć. Spełniało moje życzenia tylko w najprostszych czynnościach i tylko wtedy, kiedy nie zaprzeczało to rozkazom Potwora. Chciałam krzyczeć, ale wszelki dźwięk umierał jeszcze zanim się narodził. Kilka razy próbowałam się zabić, ale i temu tygrys zdołał zapobiec. Z czasem przyszła akceptacja, zrezygnowałam z buntu. Każdego dnia powtarzałam tylko w myślach swoje imię w nadziei, że go nie zapomnę.

Nie wiem dokładnie, kiedy Potwór stał się w moich myślach Rycerzem, ale niedługo po tym, jak Rycerz zmienił się w Księcia, do armii dołączył kolejny kot. Nie mogliśmy mówić, więc nigdy nie dowiedziałam się, jak miał na imię. Ale roztaczał wokół siebie tę szczególną aurę, która zawsze towarzyszy znachorom. Dlatego nazwałam go w myślach Uzdrowicielem. Rozpoznałam w nim tę samą pustkę, która pozostała mi po moim ogniu. Widziałam ją w tęsknocie, z jaką wsłuchiwał się w szum wiatru i zazdrości, z jaką spoglądał na kruki należące do Księcia.

On był ostatnim, w którym tliła się iskierka świadomości. Kolejne koty były po prostu tym, na co wyglądały. Kotami.

***

– Znowu słyszę duchy przodków.

Nawet kiedy odzyskał głos, Uzdrowiciel rzadko się odzywał. Niewiele się w nim zmieniło po śmierci Księcia. Wciąż potrafił wtopić się w otoczenie tak sprawnie, że nawet młodzi mnisi zdawali się o nim nie pamiętać. Świątynia dała nam spokojny, wolny od pracy wieczór, więc – co nie powinno nikogo dziwić po wiekach spędzonych w jaskini – oboje usadowiliśmy się pod rosnącym na dziedzińcu drzewem, żeby w ciszy popatrzeć na niebo. Lekka bryza kołysała delikatnie gałęziami i wypełniała ciszę prawie niedosłyszalnym szumem.

– Nie rozumiem – odpowiedziałam leniwie. – Słyszysz umarłych?

Uzdrowiciel warknął gardłowo i odsłonił zęby w pozostałości lwiego gestu, której z jakiegoś powodu nie chciał się pozbywać.

– Wiatr przynosi ze sobą głosy – wyjaśnił. – Chase Young