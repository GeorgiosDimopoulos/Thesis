.

Nie możesz znieść dziśmuzyki – bo jest wszędzie, otacza cię, wdziera się w każdy zakamarek tego wszechświata, nie ma chwili ciszy, spokoju, błogiego milczenia... Słyszysz ją w głowie i na zewnątrz, i drga w tobie, i przelatuje przez palce, trwa i trwa, mimo że świat się już odmienił, losy świata się odwróciły, i jest on tak inny, dziki, nieznany, wciągający i porywający... Inny. Ale muzyka trwa, tak jak ty, i musisz iść dalej. Bo muzyka gra.

Dzisiaj jej nienawidzisz.

A najbardziej ze wszystkiego nienawidzisz siebie.

Nie za miłość, nie za tęsknotę, dziś właśnie miażdżącą, oślepiającą i wyniszczającą. Nie za żal, nie za smutek.

Za pamięć. Za to, że pamiętasz tylko jego. Tak jak dziś.

Lata później, czy wieki, czy nawet całe milenia później, masz świadomość tego, że miałeś setki żon, mężów, partnerów... Wiesz, że spłodziłeś dzieci, które mają swoje dzieci, które mają dzieci... Gdzieś tam w dalekich zakamarkach kosmosu twoje geny rozprzestrzeniają się jak plaga, dzień po dniu przybywa małych osób o twoich oczach, twoim uśmiechu, twoich niesfornych włosach, które on tak lubił gładzić, gdy budził się koło ciebie i miał tę wyjątkową okazję oglądać cię w objęciach Orfeusza (jedynych obcych objęciach, w których chciał cię widzieć). Setki czy tysiące potomków… A ty pamiętasz jego imię, nazwisko, datę i miejsce urodzenia, wszystkie te bezużyteczne dane, które nic o człowieku nie mówią. Pamiętasz nawet numer jego karty bibliotecznej, choć nigdy z niej nie korzystał. Pamiętasz wszystkie te nieważne, małe rzeczy, które są nim. Jego uśmiech tuż po, delikatne uniesienie kącików ust, tak intymne, aż bolesne... Kształtne, silne dłonie, smukłe palce pieszczące nóżkę kieliszka, gdy pił z tobą szampana na dachu Millenium Centre w Nowy Rok... Fajerwerki rzucały wtedy fantastyczny blask na wszystko wokoło, a ty i tak patrzyłeś tylko w oczy, i zastanawiałeś się, jak zadurzony, rozchwiany emocjonalnie nastolatek, czy widziałeś kiedykolwiek coś piękniejszego.

Te oczy. Najbardziej pamiętasz jego oczy. Mówią, że to zwierciadła duszy, ale sam nie wiesz, czy wierzysz w duszę. Jeśli ktokolwiek mógł mieć duszę, był to Ianto. Jego oczy zawsze były pełne... czegoś. Nigdy, przenigdy nie zatracił tej iskry w oczach, tego błysku inteligencji, uczucia wyzierającego zza przenikliwie niebieskich tęczówek. Zawsze mówiły więcej niż jego starannie dobierane słowa lub jeszcze staranniej kontrolowana mowa ciała. Brakuje ci tych oczu bardziej niż jakichkolwiek oczu na całym ogromnym i starym wszechświecie.

Ianto nie miał dzieci.

Myśl ta cię zasmuca i cieszy jednocześnie, jest słodko-gorzka. Często do ciebie wraca.

Czy gdyby miał dzieci, miałyby jego oczy? Czy szukałbyś tych oczu? Czasem masz takie chore myśli, bo czasem jesteś chorym człowiekiem.

To i tak martwy punkt, nie pozwoliłeś mu na inny związek. Wszedłeś w jego życie z butami i swoim wielkim ego, swoim nieodpartym urokiem i porwałeś w ten swój taniec. Taniec - tak Doktor nazywa to, co robisz: twój nieustanny flirt, podryw, pogoń za pełnią życia, za intensywnością, za kolorem, za blaskiem i dźwiękiem, i ruchem. Tańczysz. Pędzisz. Kochasz. Biegniesz. Uciekasz. Ale zawsze tańczysz. Jesteś niepowstrzymany, jak Słońce w swojej wędrówce przez przestrzeń, gnasz przez przestrzeń, a inni krążą wokół ciebie jak małe planety, zimne i twarde skały, raz bliżej, raz dalej, umiejscawiają się na twojej orbicie, a ty je karmisz, dajesz ciepło i światło, pozwalasz im znaleźć miejsce, by wreszcie zarzucić kotwicę... wiążą swój los z tobą. A ty ich spalasz. Płoną, gdy zbliżą się do ciebie, spalają się gdy zwracasz na nich uwagę, wybuchają, gdy ich dotkniesz i giną…

Ianto pozwolił się spalać. Spalał się z gracją, jak wieczny ogień na olimpie, spalał się z godnością, z miłością. Spalał się jak feniks - powstawał raz po raz z popiołów, gdy w wybuchu namiętności, miłości, gniewu, zazdrości, każdej innej emocji, pozwalałeś mu podejść tak blisko, dotknąć twojego wnętrza, spojrzeć w otchłań, gdzie bez końca kotłowało się nieograniczone, nieskończone, niepohamowane życie. Ktoś kiedyś ci powiedział, że jesteś definicją życia. Jeśli życie jest delikatną i niepokonaną mieszanką cudu i cierpienia, to nim jesteś.

Gdybyś tylko mógł obdarzyć kogoś częścią tego życia, wiesz, że byłby to Ianto. Byle tyko na chwilę, na moment, jeszcze raz go zobaczyć. Ale z bolesną świadomością przypominasz sobie, że moment by nie wystarczył. Chciałbyś go mieć, całkowicie i absolutnie, samolubnie dla siebie - na wieczność i na wyłączność.

Myślisz o jego krótkim życiu na Ziemi, zadręczasz się wizjami, co by było, gdyby cię nie spotkał. Jak wyglądałoby jego życie bez ciebie. Kim by się stał, gdzie pokierował swoje kroki... czy byłby na tyle silny, by podnieść się po stracie ukochanej Lisy... Egoistycznie myślisz, że to ty dałeś mu siłę, ale wiesz, że to było na odwrót. To on dał ci ten potencjał - siłę by żyć wiecznie, by trwać zawsze, by niezależnie od tego ile lat, ile eonów minie i co się dokona, i co stracisz, i kim się staniesz, zawsze będziesz miał siłę, bo on jest jej źródłem. Zmieniasz zdanie. Jeśli ktoś jest życiem, to jest nim Ianto. Jest