interesse che Severus aveva dimostrato per la sua salute. "Grazie!"
"Ci vediamo fra tre giorni, Lupin" lo congedò Severus, senza fare una piega, e Remus se ne andò incredibilmente felice.
Il giorno dopo, un gufo bussò alla finestra della camera da letto di Severus, svegliandolo.
Imprecando contro gli scocciatori, lo fece entrare e prese il messaggio. Il gufo volò subito via e lui si affrettò a richiudere la finestra, per evitare che l'aria umida del mattino entrasse in casa. Quando aprì il biglietto vide che glielo aveva mandato Lupin, per informarlo che la sua pozione era portentosa come sempre, che stava bene e che lo ringraziava di cuore per la sua gentilezza.
Severus sbuffò è, visto che ormai era sveglio, decise che tanto valeva prepararsi per la giornata. Dopo essersi lavato e vestito scese al piano di sotto, fece colazione, innaffiò il giglio che coltivava ormai da quindici anni, incantato perché potesse restare sempre fiorito se adeguatamente curato, e poi ricominciò a studiare i diari.

Tre giorni dopo, il licantropo si presentò a casa di Severus di buon'ora, molto più in forma di quanto non fosse stato negli ultimi quattro anni dopo una luna piena, e con una certezza in più.
Remus non si era mai posto troppi problemi sulla sua sessualità. Da ragazzino si era preso una cotta colossale per Sirius e aveva amato sua moglie con tutto il cuore e con tutta l'anima. Così, quando nei giorni in cui era stato obbligato a stare a casa si era ritrovato a pensare a Severus più spesso di quanto non avesse ritenuto normale, aveva deciso di riflettere con attenzione sui suoi sentimenti. Dora gli mancava ancora, e forse gli sarebbe sempre mancata, esattamente come Sirius, e James e Lily, ma era ormai chiaro che il suo cuore avesse ripreso a battere per qualcuno, nonostante non fosse passato molto tempo dalla morte di sua moglie, e che quel qualcuno fosse Severus Piton.
Per tutta la settimana successiva, Remus cercò di far capire a Severus cosa provava, pur senza dirglielo esplicitamente. Gli sorrideva con calore, lo toccava tutte le volte che ne aveva occasione, gli si sedeva più vicino di quanto fosse necessario e arrivò perfino a fargli qualche complimento di tanto in tanto. Tutto senza ottenere il minimo risultato.
Il licantropo, però, non si diede per vinto e nelle settimane seguenti intensificò i suoi sforzi. Passava sempre più tempo a casa di Severus, gli portava qualche regalo, per lo più cibo preparato in casa e qualche pianta che poteva servirgli per le sue pozioni, e lo accompagnava tutte le volte che usciva per andare a Diagon Alley a comprare qualcosa di cui aveva bisogno, che fosse per le ricerche, per le pozioni che continuava a preparare o per se stesso.
Ancora una volta, però, Severus lo ignorò.
Remus non sapeva cos'altro fare. Era consapevole che i suoi tentativi di approccio non fossero esattamente paragonabili ai giochi di seduzione che avrebbe messo in pratica un uomo di mondo, peccato che la sua esperienza non fosse poi così vasta, nonostante la sua età. Con Dora era stato tutto molto semplice, visto che era stata lei a corteggiarlo, e la cotta che aveva avuto per Sirius era rimasta del tutto platonica, perché aveva avuto paura di rovinare la loro amicizia se gli avesse confessato il suo amore.
Ormai, però, non era più un ragazzino e non intendeva rinunciare di nuovo. Anche perché, nonostante Severus continuasse a ignorare i suoi sforzi, i suoi sentimenti per lui diventavano più forti di giorno in giorno.
Passare tanto tempo insieme gli aveva permesso di scoprire tanti piccoli particolari sul pozionista che lo facevano innamorare di lui sempre di più. Sotto la sua facciata sardonica e sprezzante, Remus poteva vedere il suo coraggio e il suo senso della giustizia, anche se quest'ultima tendeva a diventare irrilevante quando si parlava di Serpeverde, Coppa delle Case e Quidditch. Le sue piccole manie da perfezionista lo facevano sorridere e l'affetto sincero che provava per la preside McGranitt e per gran parte dei suoi colleghi lo inteneriva, soprattutto perché cercava in tutti i modi di nasconderlo.
Era perfino riuscito a vedere il suo lato romantico, anche se il giglio che coltivava con tanta cura poteva significare che lui non aveva nessuna possibilità di conquistarlo. Remus sapeva per esperienza quanto fosse difficile superare la perdita di qualcuno che si amava così tanto e Severus, a quanto sembrava, era un uomo molto fedele. Anche se la sua fedeltà andava al ricordo di una persona morta da quasi vent'anni.
Remus Lupin, però, non era stato smistato a Grifondoro per sbaglio e non aveva nessuna intenzione di arrendersi. Nemmeno di fronte alle occhiatacce di Severus e al palese fallimenti di tutte le sue tattiche.
Severus, dal canto suo, iniziava a essere seriamente infastidito. Essere preso in giro non gli era mai piaciuto. Lo odiava da ragazzo, quando Lupin e i suoi stupidi amici lo avevano eletto a sfogo delle loro frustrazioni adolescenziali, e lo detestava ancora di più ora che era un adulto. Se quell'idiota di un lupo non gli fosse servito per entrare nella storia della magia lo avrebbe affatturato già da settimane, con quella ridicola messinscena da gran conquistatore.
L'unica cosa che lo consolava era che, alla fine dei loro esperimenti, avrebbe potuto strangolarlo