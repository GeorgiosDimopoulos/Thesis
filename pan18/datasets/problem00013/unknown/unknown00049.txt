Nie było to nic, czego nie doświadczyłby w ostatnim czasie. Kolejne uderzenia spadały na jego ciało, kilka nie ominęło twarzy, ale nie przejmował się tym. Wiedział, że Claus i tak go na koniec uleczy. 

― Ty szmato! Mogłem się tego spodziewać ― powtarzał raz po raz. 

Harry nie czuł niczego. Osunął się po drzwiach na podłogę, nie próbując nawet osłaniać brzucha czy głowy. Uderzenia, które na niego spadały były celne, za każdym razem sprawiając mu ból. On jednak powoli wycofywał się w swój umysł, szukając ukojenia. Nagle atak ustał i poczuł przesuwające się po swoim ciele dłonie. Otworzył oczy i dostrzegł przerażone spojrzenie Clausa. 

― Harry, przepraszam, przepraszam, kochany, nie wiem, co we mnie wstąpiło…

― Nie dotykaj mnie ― powiedział twardo, próbując podźwignąć się na nogi. Kolana uginały się pod nim, ale zdobył się jeszcze na spojrzenie na mężczyznę. Zacisnął wargi, biorąc głęboki wdech. Mimo wszystko, to było trudniejsze, niż przypuszczał. ― To koniec, Claus. Naprawdę koniec ― powiedział i nie zatrzymywany, przekręcił gałkę w drzwiach. Pchnął je i wyszedł na korytarz, kuśtykając do schodów. 

Znajdzie siłę, by przywołać magię, nim dotrze do szkoły. Uda mu się. 

Pogrążony w rozszalałych myślach, nie zwrócił uwagi na to, że mężczyzna ruszył za nim. Kiedy zrobił pierwszy krok, by zejść na dół, poczuł nagle to samo zaklęcie, co ostatnim razem, uderzające w jego plecy. Potknął się i zaskoczony upadł na schody. Nie potrafiąc się zatrzymać, w szoku, sturlał się aż do półpiętra, gdzie padł na niego czyjś cień. Zacisnął powieki, bał się sprawdzić, kto widział go w tak upokarzającej chwili. Skulił się, gdy poczuł czyjeś dłonie na sobie, z dziwną delikatnością przesuwające się po jego ciele. 

― Otwórz oczy. 

Severus. Nie mógł w to uwierzyć; co on tu robił? 

Nagle poczuł się jak wtedy, gdy klęczał na błoniach po pokonaniu Voldemorta. Wokół niego panowała cisza, gdy wszyscy stali jak wmurowani, nie wierząc, że to naprawdę koniec. Był wyczerpany, miał wrażenie, że zaraz zemdleje i pierwszym, który wyrwał się z tego stanu zawieszenia, był Severus. Pomógł mu wstać i wyprowadził z tłumu. Zabrał do siebie. Uspokoił. 

Instynktownie wyciągnął ręce, czując się jak tamtego dnia. Wciągnął głęboko powietrze i wiedział, że drży, gdy dłonie profesora przesuwały się po jego plecach, zataczając uspokajające kręgi. 

― Dasz radę iść? 

Skinął ostro głową. Tak, chciał stąd zniknąć. Nie chciał ryzykować, że coś się jeszcze wydarzy. 

― Akurat! ― Drgnął, słysząc wrzask Clausa. ― Nie przeleciał cię? Kłamliwa szmata! ― krzyknął jeszcze mężczyzna, kierując się w ich stronę. Harry nie potrafił nawet się odezwać. Szarpnął się, wymykając się dłoniom Snape’a, rzucił w dół schodów, nie myśląc o tym, że nogi mu się plączą i jedynie cudem udaje mu się dostać na sam dół. Nie oglądał się za siebie, nawet, gdy usłyszał krótki krzyk, a po nim nagłą ciszę. 

Wybiegł na zewnątrz i dopiero tam potknął się i upadł. Dłonie zapiekły go, ale po chwili już poderwał się na równe nogi. Ocierając niechciane łzy, ruszył w kierunku zamku. Próbował przywołać do siebie magię, ściskał różdżkę w dłoni, ale nie mógł jej poczuć. Znowu była gdzieś głęboko w nim, skryta w obawie przed odebraniem jej. Jak kiedyś, gdy wuj groził mu, że pozbędą się jej z jego zepsutego ciała. 

― Potter!

Przyspieszył. 

Oprócz swojego ciężkiego oddechu, słyszał dudnienie kroków biegnącego za nim mężczyzny. 

― Potter, nie wydurniaj się!

Nie. Nie mógł zostać, nie był po prostu gotów na kolejne upokorzenia. Był dorosłym mężczyzną, nie był dłużej chłopcem, któremu można było wybaczyć łzy. Snape i tak już nim gardził wystarczająco. Potknął się i upadł z głuchym jękiem. Nim jednak udało mu się poderwać, poczuł silne palce zaciskające się na jego ramieniu. 

― Po… Harry. 

Westchnięcie. 

Zaskoczony spojrzał przez ramię i jedynie dzięki nikłemu światłu bijącemu od jednej z przydrożnych latarni, był w stanie zobaczyć twarz Snape’a. Nie widział jednak zbyt dokładnie, by móc stwierdzić, jakie emocje malowały się na twarzy mężczyzny. 

― Więcej nie podniesie na ciebie ręki. 

To brzmiało zbyt pięknie, by mogło być prawdą. Ta cicha obietnica, to przesłanie. Miał wrażenie, że słowa mężczyzny mówią mu, że teraz to on się nim zaopiekuje. Nie mógł jednak ufać swoim domysłom, bo to nie mogła być prawda. Severus skreślił go jak tylko wrócił do szkoły i Harry wiedział, że to w pełni jego wina. Dlatego nigdy nie oponował i przyjął to jako swoją karę za odejście. Teraz jednak był tutaj i czuł się jak te kilka lat temu. I Severus był wszystkim o czym potrafił myśleć. Gdy mężczyzna przyciągnął go bliżej do siebie, pomagając wstać, Harry był pewien, że jest w stanie usłyszeć bicie jego serca. A może to było jego własne, kołatające mu w piersi, niczym wyrywający się ptak. Bał się spojrzeć na mężczyznę z tej odległości. Bał się obrzydzenia w jego spojrzeniu. 

― Niech mnie pan puści ― wyszeptał. Nie miał na to już dłużej siły. Obawiał się tego, co mogłoby się stać. Bał się ponownego odepchnięcia, wiedział więc, że nie może pozwolić mężczyźnie się zbliżyć. Dowiedział się