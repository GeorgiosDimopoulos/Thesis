Pytanie: Im więcej zabierasz, tym większym się staje. Co to jest?Ziemia była jeszcze wilgotna po wczorajszym deszczu. Wyglądając wieczorem przez okno, rozmyślał o ciężkich kroplach wnikających w glebę i pobierających z niej molekuły zapachowe, które ulatniają się do powietrza niczym bąbelki w szampanie, by poprzez dyfuzję zasygnalizować wszystkim użytkownikom tlenu zmianę atmosferyczną. Wydobyte dzięki oberwaniu chmury wirusy i bakterie opadają i ponownie nikną w gruntowej czerni, gdzie czekają na kolejną okazję do wyjścia i pokazania ludziom, do czego zdolne są niepozorne jednostki.Odpowiedź: Dół.Pytanie: Ile ziemi znajduje się w dole o powierzchni trzech akrów i dwustu stopach głębokości?Łopata miękko zatapiała się w zazwyczaj dużo twardszej powierzchni, dopasowując się do jej kształtu i przyjmując na siebie cały jej ciężar. Pozory dawania oparcia i harmonii przerywane były gwałtownymi ruchami wyrzucającymi kolejne warstwy ziemi, które tworzyły powoli powiększający się kopiec przepełniony drobnoustrojami, o których ludzie wiedzieli zwykle tylko tyle, że być może istnieją. Ich przydatność, zastosowanie, a przede wszystkim realne zagrożenie wynikające z ich bliskości było im przeważnie nieznane lub uznane za nieistotne. Niesłusznie, powiedziałby, gdyby ktoś go pytał o zdanie, nigdy nie należy lekceważyć przeciwnika. Powiększająca się piramida, u której piaskową barwę zastępowały pierwsze złociste promienie porannego słońca, zdawała się potwierdzać jego opinię.Odpowiedź: Wcale, ponieważ to dół.Pytanie: Co wciąż nadchodzi, ale nigdy nie przychodzi?Dół musiał liczyć około pięciu metrów w głąb, a mrok wypełzający z tej głębokości powinien pojawić się jak najszybciej, by zrównoważyć bielejące światło o zwiększającym się natężeniu. Czasami pojawiało się opóźnienie spowodowane nietypowym ułożeniem korzeni drzewa z rodzaju tych, z którymi nie miał wcześniej do czynienia. Zrobienie drugiego dołu w tym samym miejscu nie wchodziło w grę; w trakcie wykopywania ziemi uciekało z niej wystarczająco dużo mikrobów, a zachowanie zgodności z pierwotnym stanem było niezbędne do stworzenia odpowiedniego przekazu. Szukał więc innego drzewa z tego samego gatunku odpowiadającego profilowi swojej ofiary. Jesion zazwyczaj przeznaczony był dla bogatych mieszkanek Gotham, które w ostatnich chwilach wolały zadawać pytania niż odpowiadać (początkowe rozbawienie szybko przeradzało się w irytację), kasztany należały do szaleńców, którzy próbowali kierować się zdrowym rozsądkiem i planowali ucieczkę (zupełnie jakby dało się uciec od nadchodzącego przeznaczenia), sosna natomiast najczęściej towarzyszyła zakrywaniu ludzi skrywających tajemnice, którymi gotowi byli płacić w zamian za dodatkową szansę na udzielenie odpowiedzi (dość korzystna wymiana, zważywszy na zaskakująco wysoką wycenę życia ludzkiego, gdy chodziło o życie podmiotu wypowiadającego się). Śmierć przychodziła adekwatnie; z ogniem nie było problemu, tak samo jak z nożem, który należało szybko wyciągać z klatki piersiowej (na wszelki wypadek i do trzech razy sztuka). Sosna wymagała większego nakładu pracy - wałek nie wchodził w grę, tak samo jak szpilki i dopiero kołek okazał się odpowiedni do swojego zadania, choć wymagał dokładności i wielu prób, zanim odpowiednio pasował do idei i ludzkiego ciała, które wciąż miało w zwyczaju stawiać niepotrzebny opór, nie rozumiejąc, że w początku nieistnienia nareszcie pojawia się jakikolwiek sens jego istnienia.Odpowiedź: Jutro.Gdy przychodzi jutro, już jest dzisiaj. Idąc w prawo pojedynczym torem niby za głosem serca, zostawiwszy rozum na rozwidleniu, można było dojść do małej osiki, wystarczająco młodej, by móc wykopać ją i przesadzić do ogrodu, w którym promienie, zamiast nerwowo odliczać czas, tylko podkreślałyby jej niewinną biel. Po raz pierwszy nie jest do końca pewny, dlaczego wybrał akurat to drzewo; po raz pierwszy jest pewny, że osoba, którą tu przyprowadzi, dokładnie będzie wiedziała, co powiedzieć.Czekając na kolejny deszcz wie, że panna Kringle sama wybierze, czy powód, z jakiego zadrży, będzie miał więcej wspólnego ze strachem czy przyjemnością. Bez względu na to, czy dopasuje się do drzewa, czy wkomponuje drzewo w swoje życie, on zaakceptuje jej wybór.A dzisiaj powinno zostać na długo zapamiętane.Pytanie: Co jest swobodniejsze od nici i wstążek na wietrze?Po raz pierwszy naprawdę ma nadzieję, że usłyszy prawidłową odpowiedź. Odpowiedź: Kobiecy język.