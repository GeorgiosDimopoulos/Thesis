mając tego dosyć. — Już po dwudziestej drugiej, grzeczne dzieci idą spać. Jutro rano zadzwoni Bobby i cię wyleczy.

Dean spojrzał na niego wypiekami na twarzy i pokiwał nieprzytomnie głową.

— Tak, tak — wymamrotał. — Jutro Bobby. I Jaś Fasola.

— To też — przyznał łaskawie Sam i wygonił Deana pod prysznic.



***

Następnego dnia rano Sama obudził płacz. Drgnął i przekręcił się na drugą stronę, po czym dostrzegł, że Dean, zwinięty w pozycję płodową, leży na łóżku i szklistymi oczami gapi się na kołdrę spoczywającą na podłodze.

— Sam... — zachlipiał Dean, zerkając na brata. — Sam, ona spadła. Nie zdążyłem jej złapać. To przeze mnie.

— Że co? — wykrztusił Sam. — A co z Jasiem?

— Jaś? — zapytał Dean ze zdziwieniem, ocierając łzy. — Nic, jasiek tu leży, on nie spadł. — Poklepał małą poduszeczkę ulokowaną gdzieś przy jego nogach, a że zrobił to stopą, wyglądał nieco komicznie.

— Jaś Fasola! — wyjaśnił Sam, zdezorientowany.

— Jaś Fasola? — powiedział Dean, znów wpadając w płaczliwy ton. — Jaś Fasola, Sam? Serio? Uśmierciłem właśnie moją własną kołdrę, a ty chcesz oglądać „Jasia Fasolę”?!

Rozszlochał się ponownie, a Sam opadł z jękiem na poduszki. No pięknie.



***

— Bobby, ja już nie mogę — powtórzył Sam przez telefon. — Rano płakał nad kołdrą, bo mu spadła z łóżka, potem nad skarpetkami, które sam wczoraj rozrzucił po całym pokoju, a teraz chlipie przy dywanie, że na pewno mu zimno tak na podłodze leżeć! Posłuchaj sam!

Wyciągnął rękę z komórką w stronę Deana i Bobby usłyszał, jak starszy Winchester jęczy:

— Panie dywanie, pan nawet nie pasuje do żyrandola, tak mi przykro, ojej...

— Widzisz? — zagrzmiał Sam, przyłożywszy telefon z powrotem do ucha. — I nie pamięta nic o Jasiu Fasoli!

— Hm — zastanowił się Bobby. — Wciąż nad tym pracuję, ale skoro mówiłeś, że wiedźmy bawiły się kartami, to podejrzewam, że może chodzić o tarota. Chyba rzuciły na tego krasnala jakąś drobną klątwę czasową, która uaktywnia się, gdy ktoś go dotknie.

— Czasową? — zdziwił się. — To ile to będzie trwało?

— Tego jeszcze do końca nie wiem.

No pięknie po raz drugi.



***

— Dean, zjedz to w końcu.

Dean pokręcił głową, zaciskając usta.

— Musisz coś w końcu zjeść! Nie jadłeś od rana!

— Niezjemtegochlebatokiedyśbyłożytoczytysobiewyobrażaszżejazjemcoścokiedyśżyło? — powiedział szybko, żeby Sam nie zdążył wepchnąć mu między wargi jedzenia, i natychmiast ponownie zacisnął usta.

— Dean! — huknął Sam, aż brat podskoczył na krześle. — Zemdlejesz z głodu!

Dean wzruszył ramionami.

— To może cheeseburgera ci zamówić? — próbował kusić.

Dean wytrzeszczył oczy.

— AleonzrobionyjestzkrowySamtynnieczułydraniu! — krzyknął jeszcze szybciej. — Niemamowy! Niepozwolębycierpiałyprzezemniekołdryikrowy!

— No to mdlej! — krzyknął zirytowany Sam i wyszedł z pokoju.



***

Cały następny dzień Dean przesiedział w salonie, pijąc herbatę i jedząc ciasteczka w towarzystwie Smerfetki, a kiedy kładł się spać, ułożył się tylko na jednej połowie łóżka, drugą zostawiając dla swojej niebieskiej przyjaciółki.

— Ale przecież ona jest mała, zmieściłaby się! — zaprotestował Sam.

— Cicho — fuknął Dean. — Nie mów tak, bo cię usłyszy! To mały wielki człowiek.

Sam zasnął z bólem głowy spowodowanym szczebiotaniem swojego brata o tym, cóż to on ze Smerfetką będzie robił następnego dnia i gdzież to oni się wybiorą na spacer.



***

— Dobra wiadomość! — oznajmił Bobby przez telefon, kiedy Sam obserwował Deana czającego się przy ścianie z pistoletem w ręku i przyglądającego się podejrzliwie drzwiom. — Czar trwa tylko tydzień bez jednego dnia, tak piszą w tej książce, więc za trzy dni wszystko wróci do normy!

— Trzy dni — powtórzył Sam głucho. — Trzy dni z Deanem Winchesterem.

— NIE WYMAWIAJ MOJEGO IMIENIA I NAZWISKA, BO CIĘ USŁYSZĄ! — wrzasnął Dean.

Sam patrzył, jak jego brat wychylił się kawałek dalej, żeby zerknąć za okno. Najwyraźniej to, co tam zobaczył — czy raczej czego nie zobaczył, a mianowicie wrogów — usatysfakcjonowało go na tyle, że opuścił pistolet troszeczkę niżej. Ale tylko troszeczkę.

— Słyszałeś? — spytał Sam.

— Kim jest dzisiaj? — zainteresował się Bobby.

— Chyba jakimś zmutowanym Jamesem Bondem — odparł.

— I NIE WYMAWIAJ MOJEGO PSEUDONIMU OPERACYJNEGO! — wciął się Dean.

— Tak, zdecydowanie nim — dodał Sam i z jękiem opadł na łóżko.

— UWAŻAJ, BO CIĘ ZABIJĄ, WIDAĆ CIĘ Z OKNA!



***

Jeszcze tylko dwa dni!, pomyślał optymistycznie Sam — czy raczej próbował być optymistyczny, bo średnio mu wyszło. Obudził się w ciszy i w pierwszej chwili całkiem go to ucieszyło, ale już w następnej siedział na łóżku i rozglądał się dookoła w poszukiwaniu Deana. Westchnął z ulgą, kiedy zobaczył, że brat wciąż śpi.

Sam właśnie był w trakcie parzenia sobie porannej kawy w ich maleńkiej hotelowej kuchni, kiedy Dean wrzasnął. Popędził więc w stronę pokoju i zastał go siedzącego na środku swojego łóżka i zaplątanego w kołdrę od stóp do głów.

— Dlaczego jestem facetem, Sam? — spytał piskliwie i spojrzał na swoje ciało, na szczęście wciąż okryte pościelą.

— Bo...

— Coś mnie opętało? — przerwał mu Dean (Tak, to z pewnością, sarknął