su come solo Credence potesse farlo mentre nutriva i poveri della città.“Sei la chiave di tutto.” La voce vagamente roca di Mr. Graves è una carezza lenta, attenta, cauta, come se Credence fosse pronto ad andare in pezzi. Ed è pronto a farlo: spezzarsi, farsi male, far uscire il dolore in un urlo liberatorio senza voce. Sa che quello che Mr. Graves cerca ce l'ha lui – lo sa e non lo sa, perché è come scendere a patti con una malattia, qualcosa che non può capitare a lui, non davvero -, ma non vuole smettere di vederlo, di sentire quelle parole, di sperare. Così annuisce, china il capo, si piega. Cercherà un bambino con la magia del male stretta dentro, lo promette, lo giura. Mr. Graves glielo legge dentro, il desiderio di far parte di quel mondo, di avere la magia. Dice a Credence di potergli insegnare tutto, mentre prende il geranio appassito nel bicchiere senz'acqua – i petali la pelle ruvida di un cadavere – e lo trasforma sotto gli occhi attenti del ragazzo. Il fiore si accartoccia su se stesso, implode silenzioso, si trasforma, nascendo dalla sua morte.“Periculid, mio caro ragazzo.” mormora Mr. Graves.C'è della magia annidata agli angoli di quell'incontro, ma non è nella rinascita e nel cambiamento del fiore. È in Credence, che si accartoccia su se stesso, implode silenzioso, si trasforma, nascendo dalla sua morte.

★Iniziativa: Questa storia partecipa al contest “Christmas Game – Puzzle Time” a cura di Fanwriter.it★Numero Parole: 427★Prompt/Traccia: Guanti

Ci sono volte in cui Credence lascia quasi andare la voce, momenti in cui è tanto vicino ad urlare che trattenere dentro il dolore fa più male dei colpi. Gli sembra che l'anima si incastri in gola, premendo sui bordi per uscire, per farsi vomitare fuori assieme al respiro incastrato fra i denti. Sono le volte in cui la cintura cala sulla pelle morbida del palmo e la lacera, la apre, rivela la carne fresca che c'è sotto: rosa, lucida di sangue che scorre, bollente del calore che segue il male fisico. Non urla Credence, però. Tiene tutto dentro, giù, in quell'oscurità che gli abita le costole. La sfama così, quella bestia misteriosa di cui si ostina ad ignorare l'esistenza, con il silenzio. Quando incontra nuovamente Mr. Graves, Credence nasconde le mani. Le tiene lungo i fianchi, strette in un pugno tremante, mentre si perde negli occhi scuri dell'uomo. L'aria è fredda, congela le punta delle dita anche se le ferite della sera prima pulsano. C'è un freddo che, forse, non si può scacciare con strati di vestiti e posti caldi. Sussurra, Mr. Graves, ed è un balsamo sulle sue ferite. Parla, e sembra far tornare il calore.Dopo qualche attimo, pare notare il tremore che scuote Credence, ma non lo conosce ancora per quello che è. Si sfila i guanti – classici, in pelle, perfetti per le sue dita affusolate e delicate – e li porge a Credence. “Hai freddo, mio caro ragazzo” dice, la voce appena roca. Credence si chiede come sia quella voce nell'intimità delle lenzuola, mormorata nell'orecchio in altri momenti. Deve uccidere quel pensiero, però, soffocandolo sotto gli strati pesanti della coscienza. “N-no, Mr. Graves” risponde. Ma all'uomo le sue risposte non interessano. Gli prende la mano per vestirla del guanto e nota le ferite. Alza lo sguardo, lo affonda negli occhi di Credence, scava per risposte che sono scritte lì. Ha in volto un'espressione grave; non è pietà, non è compassione, è qualcosa che assomiglia ad affetto tinto di rabbia. Una strana, assurda reazione, che accende Credence di speranze che sono solo illusioni. Mr. Graves trattiene i guanti, permettendo al pollice di scorrere sul palmo ferito. La magia è un calore che Credence non riconosce, che non ha nulla a che fare con il bruciare delle ferite. È piacevole, tanto che il ragazzo si lascia andare ad un sospiro sonoro, mentre le palpebre celano gli occhi. La magia è un'estasi breve e intensa. Poi sente i guanti coprirgli le mani, lentamente. In quella pelle morbida e profumata, Credence sente ancora l'impronta calda di Mr. Graves, intrappolata fra le cuciture.

★Iniziativa: Questa storia partecipa al contest “Christmas Game – Puzzle Time” a cura di Fanwriter.it★Numero Parole: 321★Prompt/Traccia: Dormire insieme

Nota: ci sono accenni all'autoerotismo.

Credence non è mai da solo.
Sopratutto quando sta per scivolare nel sonno.
Si avvolge attorno al corpo la coperta, serra le palpebre, inspira ed espira l'aria fredda della sua minuscola stanza.
La sente premere e farsi spazio, l'oscurità che vuole ignorare. È sempre lì, fagocita i suoi sogni, si allunga come un'ombra sulle sue palpebre assonnate. È un gemello dagli occhi pallidi, un male simmetrico, un fumo denso che soffoca.
Credence finge che non