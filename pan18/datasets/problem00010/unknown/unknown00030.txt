 

 

La cosa che lo attrae sin dal primo istante è la sua resistenza consapevole.

La nota perché ha impattato contro una perfetta barriera di Occlumanzia – è, per lui, una sfida eccitante.

Osserva la ragazza con gli occhi degli altri e non può far altro che fissare l'incavo dei suoi seni, la sua pelle candida e inviolata che accoglierà il suo corpo di metallo.


Non vede l'ora di adagiarsi sopra un livido, espandendo la cancrena.


 

***

 

Ci prova di notte, quando il controllo è disturbato dai sogni.

È consapevole che dovrà comunque indossare una maschera e veste quindi i panni di Harry Potter, infinito nemico che gli calza a pennello.

Quando entra la vede dinanzi a sé.

"Credevo che fosse più facile" confessa lei – una colpa segreta "Mi dispiace, non sono pronta. Non sono abbastanza brava".

"Tu sei la migliore" risponde Tom, senza esitare.


E lei stringe a sé l'inganno con gratitudine.


 

***

 

"Lui non ti meritava" sussurra Tom.

Il punto è che è vero. Ron è uno zotico umorale e il fatto che se ne sia andato è un bene. Deve solo farglielo capire.

"Guardami, Hermione. Soli, siamo più forti".

"Cosa possiamo fare?" chiede lei, fra le lacrime.

"Lascialo entrare" la abbraccia Tom – con le parole e con il corpo di sogno "Sconfiggilo dall'interno".

"... Non sono sicura, Harry".

Tom non insiste fino alla terza sera.

 

***

 

Recitare una doppia coppia è fin troppo facile. La proiezione mentale rispecchia ciò che Hermione vuole vedere – e quindi lui è Harry, l'amico, e lui è Tom, il nemico.

Combattono un duello con la giusta dose di realismo; Tom infligge ferite ad entrambi e loro faticano per prevalere.


Hermione ha un sorriso orgoglioso e distorto sul volto.


E quando Tom viene sconfitto – diventa un inutile ammasso di fuoco e cenere – lei lascia andare la bacchetta e gli si getta fra le braccia.


Lo bacia, convinta di assaporare la giustizia.


Tom ricambia con ardore e, quando si scosta, tocca con la mano l'incavo dei seni della ragazza – là, dove il Tom che brucia le ha lanciato uno Schiantesimo, lui scende con la bocca e infetta il livido con il suo veleno.

 

***

 

Si rende conto che lei ha abbassato la guardia perché si ritrova a guardare il mondo con i suoi occhi – vede Harry, Harry con i capelli lunghi e il sorriso mesto, Harry con una bacchetta rotta e un libro in mano.

Lo osserva e sente il senso di colpa salire – i desideri sbagliati – e in quel momento sussurra: "Smettila di pensarci. Lui non ti merita".

L'immagine di Ron sparisce e Hermione si porta due dita alle labbra, facendo assaporare a Tom il sapore della sua pelle.

 

***

 

La rabbia non è sapere che la sua morte arriverà per colpa di quell'idiota emotivo, che ha trovato miracolosamente un'arma efficace.

La rabbia è assistere alla propria fine senza sapere se avrebbe potuto rendere Hermione sua.

È per quello che lo ferisce in quel modo. È per quello che la bacia un'ultima volta – ed è allora che altrove, nel bosco, una ragazza pura dalla pelle candida e inviolata si tocca le labbra.

Tom sorride – furia dentro a un incubo – e il freddo metallo si spezza spegnendo ogni eco immaginario.