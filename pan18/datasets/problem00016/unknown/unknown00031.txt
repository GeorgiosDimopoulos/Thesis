. Chciałabym, by kiedyś rzeczywiście go uszył i podarował właśnie mnie.


 


* * * 


 

Czasami wspominam Théodore'a notującego coś przy stoliku i co rusz zerkającego na mnie ukradkiem. Myślał, że tego nie widzę, ale ja zdawałam sobie sprawę z każdego przelotnego spojrzenia, jakie posyłał w moim kierunku. Lubił szkicować długie suknie i małe kapelusze; najchętniej portretował profesora od wzornictwa — który umiał rozróżnić aksamit od atłasu samym tylko węchem; do dziś nie mam pojęcia, jak on to robił — i nie znosił rysowania węglem, bo brudziły mu się od tego palce, przez co nie mógł potem dotykać materiału.

 

* * *

 



Z pamiętnika Cordelii



 


17.01.1939



Rozmawiałam dziś z Théodorem. Podszedł do mnie i zapytał, gdzie mamy zajęcia z wzornictwa. Jestem pewna, że zrobił to specjalnie, bo przecież plan nie zmieniał się od początku roku. Poszliśmy spacerem pod salę, a kiedy przyszedł profesor Durand, uśmiechnął się do mnie i odprowadził wzrokiem do ławki.



Z torby wypadło mu kilka szkiców. Jedna z sukni była tak piękna, że nie potrafię przestać o niej myśleć i wyobrażać sobie, jak wyglądałaby w rzeczywistości. Czarna, zakrywająca nawet kostki (nie wiedziałam, że dziś jeszcze ktoś projektuje takie rzeczy!), prosta i na grubych ramiączkach, które tworzyły z talią linię prostą. Gdyby tak uszyć ją z jakiegoś ciężkiego materiału... Merlinie, jestem ciekawa jego kolejnych prac! Co będzie za trzy lata, kiedy skończy Akademię? Jakie rzeczy WTEDY będzie projektował?


 

* * *

 

Czasami żałuję, że się nam nie udało. Żałuję, że wszystko skończyło się, zanim tak naprawdę miało szansę na rozpoczęcie. Widziałam wiele projektów Théodore'a i żałuję, że nie miałam na sobie ani jednej rzeczy, która wyszłaby spod jego długich palców.

 

* * *

 



Z pamiętnika Cordelii



 


04.02.1939



Dziś po historii krawiectwa Théodore zapytał mnie, czy mam ochotę na spacer po parku przy Akademii. Oczywiście zgodziłam się i teraz, gdy to piszę, jestem już w swoim pokoju i suszę płaszcz przy kominku. Żadne z nas nie podejrzewało, że się rozpada, bo jeszcze w południe niebo było czyste i w miarę przejrzyste jak na tę porę roku.



Wydaje mi się, że chyba mnie lubi. Często siada blisko mnie i posyła uśmiechy w moim kierunku, kiedy profesor zwróci się ku tablicy.


 


* * * 


 

Théodore Levittoux, tak się nazywał. Urodził się czternastego września. Jego drugie urodziny w Akademii spędził ze mną, całując mnie po raz pierwszy. Podarowałam mu wtedy szpulkę srebrnej nitki, patrząc w jego oczy, a on powiedział, że obszyje nią brzegi kapelusza. Chciał mi go podarować na moje urodziny, ale nie zdążył.

 

Wciąż mam materiał, który kupił, by zrealizować ten plan. Nie odnalazłam nigdy nici i czasami wydaje mi się, że zabrał ją ze sobą, kiedy odchodził.

 

* * *

 



Z pamiętnika Cordelii



 


02.05.1939



Wiosna rozkwita w pełni i korzystamy z tego faktu oboje, Théodore i ja. Po zajęciach chodzimy na spacery do parku, gdzie Théo czasami nieśmiało sięga po moją rękę, nie patrząc na mnie, i splata nasze palce. Ma taką piękną płytkę paznokcia, długą, wąską, z jasnymi półkolami przy podstawie i gładką powierzchnią. Myślę, że kiedyś będę uwielbiała obserwować je, podczas gdy on sam będzie szył.


 

* * *

 

To ja jestem osobą, która uszyła pierwsze czarodziejskie szaty Harry'emu Potterowi. Jego włosy mają taki sam kolor jak włosy Théodore'a. W zasadzie nawet go trochę przypomina, też jest niski, szczupły, ma długie palce i całkiem ładne paznokcie. Różni ich tylko kolor oczu, kształt ust i długość życia.

 

* * *

 



Z pamiętnika Cordelii



 


02.06.1939



Nie mam pojęcia, co mam narysować na zaliczenie z projektowania. Tak ważne prace powinniśmy zaczynać wcześniej, a nie pod koniec roku szkolnego! Zazdroszczę Théodore'owi, że ma już wstępne szkice swojego stroju. Nie jestem tylko pewna, czy spodoba się to profesorowi, ale z drugiej strony na pewno doceni go za oryginalność. Chyba jeszcze nikt nie zaprojektował stroju mugolskiego księdza stylizowanego na szaty Merlina. A on to zrobił!


 

* * *

 

Lubię szyć. Naprawdę uwielbiam dotyk gładkiego materiału prześlizgującego się między moimi pomarszczonymi już palcami. Cieszę się, kiedy widzę nowych klientów, bo wiem, że oznacza to jeszcze więcej pracy z nićmi, igłami i tkaninami.

 

Théodore zawsze mówił, że materiał jest najlepszy tylko wtedy, kiedy ktoś kocha wizję stroju, który z niego uszyje. Ja uwielbiam ciężkie, czarne, grube sukna, bo pod opuszkami moich palców przelewają się i otulają mnie, pieszcząc me dłonie, tak jak kiedyś robił to właśnie on.

 

* * *

 



Z pamiętnika Cordelii



 


01.07.1939



Kilka dni temu rozstałam się z Théodorem na całe dwa miesiące. Obiecał, że będzie wysyłał mi sowy, o ile ktoś ich nie zestrzeli. Kiedy zapytałam, o co chodzi, opowiedział mi o przygotowaniach do wojny w świecie mugoli. Boję się o niego. Jego matka nie jest czarownicą, a ojciec opuścił rodzinę, kiedy Théo był mały, więc nawet go nie pamięta. Powiedział mi, że ta wojna jest częścią jego samego i że jeżeli będzie trzeba, pójdzie walczyć.



Nie wyobrażam sobie, by mógł zabić kogoś dłońmi o tak pięknych paznokciach. I nie chcę też, by umierał.


 

* * *

 

Na historii magii w Hogwarcie uczniowie nie uczą się o mugolach. Pierwsza