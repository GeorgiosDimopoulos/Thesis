chwilę — zaczął po chwili milczenia Scorpius, siadając na swoim łóżku po turecku — a ty stawiasz na nogi cały pokój wspólny, doprowadzasz Keirę do histerii...

— Nie nazwałbym tygodnia chwilą — przerwał mu buntowniczo Albus, usiadłszy naprzeciwko przyjaciela. Poczuł, jak dziecinnie zacietrzewienie wraca z całą mocą, ale był zbyt zmęczony, żeby z nim walczyć i silić się na dojrzałość.

Wydął dolną wargę.

— Desperacka próba zwrócenia na siebie uwagi? — Malfoy uniósł jedną jasną brew. — Ależ Al, mamusia i tatuś bardzo cię kochają.

— Mamusia i tatuś od zeszłego piątku udają, że nie istnieję... — przerwał, zmarszczywszy czoło. — Czy ja też muszę się posługiwać tą idiotyczną metaforą?

Scorpius parsknął śmiechem.

— I dobrze wiesz, że nie chciałem tak zdenerwować Keiry — stwierdził Albus stanowczo.

— Wiem? Ha! Może właśnie jesteśmy świadkami przebudzenia twojego prawdziwie ślizgońskiego ja? Najpierw doprowadzanie koleżanek do płaczu, potem terroryzowanie Puchonów, ani się obejrzymy, jak zaczniesz podstawiać mugolakom nogi na korytarzu. Wtedy zrobimy ci plakietkę Ślizgon miesiąca. Co o tym myślisz?

— Myślę, że specjalnie zachowujesz się jako idiota — powiedział spokojnie Al, nie dając się podpuścić. — I że unikasz tematu.

Oczy Score'a zwęziły się niebezpiecznie.

— A ja myślę — wycedził przez zaciśnięte usta — że nie miałeś prawa wyciągać z Keiry tego, co wie o naszych rodzinach. Jak widać, nie zawsze dostajemy to, czego chcemy.

Albus uśmiechnął się niewinnie.

— Jestem Ślizgonem. Niewiele można przede mną ukryć.

Jasnowłosy chłopiec zwrócił na niego swojego stalowo szare oczy.

— Jesteś też naszym przyjacielem. I jesteś nam coś winien.

— Ale to działa tylko w jedną stronę, tak? — Albus zauważył z ironią. — Wy nie jesteście mi winni nic?

Scorpius zmierzył go uważnym spojrzeniem.

— Jak daleko może paść jabłko od jabłoni — powiedział z czymś na kształt podziwu. — Czy twoja   zakochana w Gryffindorze rodzina kwestionowałaby bezinteresowność przyjaźni?

— Nie jestem moją rodziną — Al powtórzył po raz setny, niczym zdarta płyta. — Tak jak nie jestem moim bratem.

Malfoy spuścił wzrok, patrząc nie na Albusa, a na swoje złożone na podołku ręce.

— Wiem o tym. I co z tego?

— Co z tego?! Score, to z tego, że...

— Że co? — drugi chłopiec podrzucił gwałtownie srebrną głową. — Że nie wychowywaliście się razem? Hm, nie, to akurat prawda. Że nigdy nie brałeś z niego przykładu? Cholera, znowu pudło. Że nie myślisz tak, jak on...? Ha!

 I wtedy Albus zrozumiał, że jest tylko jedna rzecz, którą powinien powiedzieć przez cały ten czas. Nie mógł się nadziwić własnej głupocie i niedomyślności. Zastanowił się, w czym tkwił problem, dlaczego wcześniej na to nie wpadł... I rzeczywiście, było trochę tak, jak mówił Scorpius — zapatrzonemu w swojego starszego brata Albusowi nawet przez myśl nie przeszło, że w tym wszystkim mogło chodzić nie o to, co James powiedział, ale o to, czego Al nie powiedział.

— Nie myślę — powiedział spokojnie i dobitnie, może trochę zbyt oficjalnie, ale chciał, żeby te słowa dotarły do jego przyjaciela — i nigdy nie myślałem o was w taki sposób. Dobra, czasami zaczynałem się nad tym zastanawiać, byłem ciekawy, jak to dla was jest, jak to było dla waszych rodziców już po wojnie... Ale to nigdy — słyszysz mnie? —  nigdy nie miało wpływu na to, że chciałem być waszym przyjacielem.

— Jasne. Wszyscy wiemy, że chciałeś być naszym przyjacielem tylko po to, żebyśmy pomagali ci pisać prace domowe z transmutacji.

Zanim zdążył gorąco zaprzeczyć, Al dostrzegł, że kąciki ust siedzącego naprzeciw chłopca unoszą się lekko ku górze.

Scorpius śmiał się.

— Kretyn. — Albus odpowiedział niemal odruchowo. Ale i on się uśmiechał.

— Nie zmienia to faktu — podjął po chwili znajomego, swojskiego milczenia Albus — że martwię się o Keirę. Powiedziałem coś aż tak strasznego? Score, dlaczego... Dlaczego zaczęła tak wariować?

— Uwierzysz mi, jeśli ci powiem, że nie wiem?

A miał wybór?

— Wiem, że powiedziałeś, że nie mam prawa o to pytać, ale... Chodzi o jej ojca? Profesor Zabini zrobił coś takiego, że...

Przerwało mu parsknięcie śmiechem.

— O ironio losu — Scorpius wzniósł oczy ku górze, uśmiechając się dziwnie. — Chodzi o to, że właśnie nie. Al, Zabini nigdy nie był śmierciożercą. Nie ma Mrocznego Znaku.

Albus nie wiedział, co na to odpowiedzieć, rozsądnie więc nie odpowiedział nic.

— To co, wygląda na to, że jednak będę musiał ci trochę o tym opowiedzieć?

— Jeśli nie chcesz, to nie musisz...

— Jasne, a tymczasem ty znowu zaczniesz się rzucać, zadając niedelikatne pytania i denerwując ludzi? Nie ma mowy.

— Score...

— Każdy śmierciożerca — przerwał mu bezceremonialnie tamten, dając wyraźnie do zrozumienia, że chce i powie — który miał synów, miał obowiązek przyprowadzić ich Czarnemu Panu w dniu ich siedemnastych urodzin. — Malfoy wyciągnął się wygodnie na łóżku i podłożył sobie ręce pod głowę. — Jeśli Voldemort uznał ich za godnych, naznaczał ich Mrocznym Znakiem — który, swoją drogą, był cholernie pretensjonalny, nie uważasz? — i przyjmował do grona swoich sług. Idiotyczne maski, niemodne czarne szaty, imprezy na cmentarzach — wiesz zresztą, o co chodziło