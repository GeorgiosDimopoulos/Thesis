na zbiór danych ukrytych pod zbędną powłoką, co wprawiło Johna Watsona w lekkie osłupienie i zaniepokoiło. W oczach detektywa zalśniły łzy i choć wiedział, że genialny drań był świetnym aktorem i potrafił na zawołanie wylać morze łez, to te wydały mu się zaskakująco prawdziwe.

— To Geraldine McCormick, na ulicy od dobrych kilkunastu lat. — Głos nie brzmiał tak mocno jak zwykle.

Wyraźnie był poruszony i rozgniewany. Wcześniejszy smutek ustąpił miejsca wściekłości, która aż biła z jego spojrzenia i ruchów, gdy oglądał pokiereszowane, poranione ciało.

— Znałeś ją?

— Oczywiście, ale nie pod prawdziwym nazwiskiem. Jako Generał — mruknął Holmes i urwał na chwilę, leciutko się uśmiechając. Odetchnął głębiej i w końcu się odezwał: — zawiadywała moimi ludźmi na południu. Twarda i konkretna kobieta, a przy tym świetny kompan dla smarkatego, aroganckiego ćpuna. Potrafiła dać w kość, oj potrafiła. Mycroft powinien się u niej uczyć.

Smukła dłoń okryta białą, gumową rękawiczką niemal z czułością przesunęła się tuż nad zakrwawionym policzkiem kobiety.

John bez słowa dokonał szybkich oględzin, rana tuż pod prawą skronią była według niego najbardziej podejrzana, jeśli chodziło o to, co spowodowało śmierć. Reszty się najpewniej zaraz dowie.

Jednak Sherlock był zadziwiająco milczący. Nie rzucał kąśliwych uwag, nie poganiał Lestrade'a, a uważnie i metodycznie zbierał dane.

Greg z kolei rzucał mu zaskoczone i niespokojne spojrzenia. Jakby spodziewał się, że detektyw zaatakuje go w najmniej oczekiwanym momencie, lecz to nie nastąpiło. Sherlock wycofał się w ciszy, pozwalając kilku technikom policyjnym zebrać potrzebne ślady, bez zwyczajowych, uszczypliwych komentarzy rzucanych niby mimochodem.

Z uwagą przyglądał się, jak ciało niebawem zostało przeniesione w plastikowym worku na wąskich noszach do niewielkiego samochodu.

Kostnica szpitala świętego Bartłomieja. Zdążył to zauważyć na plakietce mężczyzny, który pochylał się nad ciałem, nim ten się wyprostował.

Zatem bez problemu będzie mógł się bliżej przyjrzeć raportowi sekcji zwłok, być może na coś wpadnie. Teraz nic sensownego mu nie przychodziło do głowy, co było zaskakujące, bo przecież przeważnie miał kilka, jeśli nie kilkanaście, teorii do wykluczenia.

John był zaskoczony, to bez wątpienia, ale i wystraszony zachowaniem swojego partnera. Po tej przerażającej ciszy, szykował się wybuch, już niebawem i nawet on nie miał pojęcia, jak temu zapobiec, a przynajmniej złagodzić skutki.

Miał wątpliwości, czy da radę. Nie zmusi Sherlocka do zwierzeń, wyciągnięcie od niego czegokolwiek w chwili, gdy nie miał na to ochoty, zwyczajnie mijało się z celem, prędzej można było z kamienia wodę utoczyć niż wydobyć z detektywa choć słowo.

Spodziewał się, że po wyniesieniu ciała detektyw zniknie i najpewniej uda się do kostnicy, ale zastał go na ulicy wpatrzonego gdzieś przed siebie.

— To wiadomość. Ostrzeżenie — mruknął zapewne do siebie, ale John, ku swojemu zaskoczeniu, poczuł na sobie wzrok Sherlocka i po chwili usłyszał jego głos: — a ja nie wiem, o co chodzi.

Głos detektywa zdradzał jego poruszenie i stłumione emocje, które kipiały tuż pod powierzchnią, gotowe wybuchnąć.

Doktor Watson doskonale rozumiał, przez co przechodzi jego partner. Zbliżył się do niego i wypowiedział tylko dwa słowa:

— Dowiemy się.


OoO



OoO


Można by pomyśleć, że odkąd zaczął pomagać zarówno Holmesowi, jak i Angelo, los zdawał się do niego uśmiechnąć. Nie chodził głodny, znalazł w miarę bezpieczne lokum do przespania. Fałszywe domy na Leinster Gardens. Niewielu bezdomnych się tam nie zapuszczało, więc miał spokój. Było ciasno i chłodno, ale przynajmniej miał światło. Nie lubił mroku.

Niestety tak nie było do końca. Nigdzie nie czuł się bezpiecznie na tyle, aby zostać w jednym miejscu dłużej niż parę dni, może jedynie właśnie Leinster Gardens. To było absurdalne, ale coś kazało mu nieustannie zmieniać miejsce noclegu. Uciekał, nie wiedząc przed czym. Wiedział, że powinien stawić temu czoła, aby przynajmniej się zorientował, z czym ma do czynienia.

Okazało się, że nie potrafił.

Nie był dzielnym i odważnym bohaterem świata magii, Złotym Chłopcem. Już nie. Ta część jego umarła wraz Riddlem. Pojawiła się za to nieufność i ciągłe pragnienie ucieczki. Początkowo sądził, że to kwestia nowej dla niego sytuacji i konieczności radzenia sobie na ulicy. Całe szczęście jego wytarty i znoszony plecak oraz cienkie okrycie wierzchnie wciąż chroniły czary zabezpieczające przez kradzieżą, a zabrane przemocą dzięki magii wracały. W ten sposób dwa razy odzyskał swoją własność po tym, jak został pobity i okradziony. Nie dociekał przez kogo.

Znowu to mu się przytrafiło dosłownie parę godzin po tym, jak wysłał panu Holmesowi ostatnią wiadomość i otrzymał sześćdziesiąt funtów za cenną wskazówkę. Od paru dni, miał coraz większe przekonanie, że ktoś go obserwuje z ukrycia, śledzi. Tym razem napastnicy nie chcieli jego rzeczy, zaatakowali z innego powodu. Tego był pewien, ale nie umiał wyjaśnić, dlaczego tak właśnie uważa.

Niestety tym razem zabrali mu wszystkie pieniądze i telefon, którym przesyłał informacje.

Było zimno, mokro i miał przemożną chęć rzucić na siebie czar ogrzewający, ale obawiał się konsekwencji. Starał się korzystać z magii jak najrzadziej, traktować ją jako ostateczne rozwiązanie, gdy już wszystko inne zawiedzie. Pokusa była ogromna, zwłaszcza w jego położeniu. Zziębnięty, pokrwawiony, posiniaczony, jakby walczył z rozzłoszczonym hipogryfem, był zdany tylko i wyłącznie na siebie i swoje umiejętności przetrwania. Rok poszukiwań horkruksów okazał się brutalną szkołą życia, ale niczym w porównaniu z jego krótkim, jak do tej pory,