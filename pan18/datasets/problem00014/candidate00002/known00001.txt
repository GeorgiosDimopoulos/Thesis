szkła. Wiem, że to nieprawda; wiem też, że czegokolwiek nie zrobię, wyrzuty sumienia będą prześladować mnie do końca życia. Najchętniej pozostawiłabym ten wybór Peecie, ale wiem, że jemu też nie będzie z tym łatwo. Po kilkunastu minutach decydujemy się na kartkę, która oprócz numeru w rogu strony nie różni się niczym od innych.
Peeta patrzy na mnie pytająco, a ja raz jeszcze kiwam głową i drżącymi rękoma otwieram drugą teczkę. Uważnie przeglądam wszystkie odpowiedzi zaznaczone takimi samymi długopisami i usilnie myślę, które z nich wybrała moja siostra. Czy domyka kółeczka? Czy w razie zmiany zdania zamazuje poprzednią odpowiedź, czy skreśla ją krzyżykiem? Wyrzucam sobie, że powinnam to wiedzieć. Dlaczego, do licha, wszystkie odpowiedzi wydają mi się z takim samym prawdopodobieństwem być jej? Jest najważniejszą osobą w moim życiu, a ja nie wiem, jak ją ocalić; bezradność zgniata moją klatkę piersiową, wyciskając z niej wydech, po którym moje ciało na chwilę przestaje funkcjonować. Zmuszam się do nabrania powietrza do płuc i odwracam tyłem do biurka.
- Nie wiem – mówię cicho.
Peeta marszczy brwi i zaczyna przeglądać zawartość teczki. Wiem, że to na nic; skoro ja nie rozpoznałam właściwej kartki, jak on by mógł? Jednak widok jego z każdą chwilą malejącej nadziei sprawia, że łzy ponownie zasłaniają mi widok. Spuszczam głowę, niezdolna ani do powstrzymania, ani nawet do otarcia łez. Gdy on również nie znajduje potrzebnej mi odpowiedzi w krótkich śladach długopisu, podchodzi do mnie i delikatnie dotyka mojej twarzy, czekając, aż będę gotowa na niego spojrzeć. Gdy to robię, napotykam w jego oczach zawziętość, którą widziałam tylko w błyszczącym od jadu os wspomnieniu z areny, gdy kazał mi uciekać.
- Ja to zrobię. Nie wybiorę Prim, ale nawet jeśli miałoby się tak stać, to będzie wyłącznie moja wina i będziesz miała prawo mnie za to znienawidzić.
Gdy drzwi w końcu się otwierają, pierwszym, co widzę, jest uśmiech kobiety zbliżającej się do nas zupełnie tak, jakbyśmy znajdowali się na arenie i zaraz mieli paść jej ofiarą.
Tak naprawdę to wcale nie brzmi niedorzecznie.
- Czy podjęliście decyzję? – świergocze, niezrażona naszym milczeniem i ledwo widocznym skinieniem głowy Peety. – Zobaczmy, kto jest naszą szczęśliwą parką.
Zamykam oczy. Słyszę kilka kroków do biurka, a następnie tyle samo z powrotem. Ciekawe, czy żeby pracować dla prezydenta trzeba przejść specjalne szkolenie w mechanicznym chodzeniu. Im mniej człowieka w człowieku, tym lepiej. Gdy z powrotem podnoszę powieki, kobieta stoi przed nami z dwiema kartkami i dziwnym urządzeniem w ręce.
- Panie mają pierwszeństwo, prawda? – Szybko przesuwa małą maszyną po numerze identyfikacyjnym. Rozlega się piknięcie, a ekran wyraźnie się rozświetla. Kobieta spogląda na niego i oznajmia: - Dziewczynka reprezentująca Dwunasty Dystrykt to… Fawn Pertshire!
Powinnam być zrozpaczona; dziewczynka jest drobna i nie ma szans na przeżycie. W tym momencie jednak myślę tylko to nie Prim, to nie Prim, t o n i e P r i m.
Kobieta powtarza działanie i zanim zdążę błagać w myślach o oszczędzenie braci Gale’a, słyszę:
- A szczęśliwym chłopcem okazał się… Magnus Fairbain!
Nie rozpoznaję tego nazwiska, jednak wydaje mi się, że Peeta go zna – drga niespokojnie i ściąga usta, powstrzymując się przed wydaniem jakiegokolwiek dźwięku. Kobieta wydaje się być zawiedziona brakiem jakiejkolwiek reakcji.
- Ekipa przygotowawcza krok po kroku omówi z wami szczegóły waszego wystąpienia. Wesołych Głodowych Igrzysk! – Jak na mieszkankę Kapitolu jej słowa brzmią niemal ponuro. Pewnie liczyła na przedsmak widowiska na arenie, a my ją rozczarowaliśmy. Patrzę jej w oczy, gdy wychodzi. Żadna z nas nie udaje, że jest jej szkoda tej drugiej.
***
Nie mam czasu zapytać Peetę o Magnusa; ciężkie drzwi od razu otwierają się ponownie, wpuszczając do środka nasze ekipy przygotowawcze. Przypomina to otworzenie klatki z dzikimi ptakami – w jednej chwili kontury ponurego pokoju zacierają się pod wpływem migających mi przed oczami kolorów atakujących mnie ze wszystkich stron. Do pełnego podobieństwa brakuje im tylko dziobów, te jednak zostają zastąpione pęsetkami, którymi Venia wyrywa ostatnie niechciane włoski. Gdy łaskawie stwierdzają, że nadajemy się już do pokazania ludziom, przekazują nas Effie, której omawianie kolejnych punktów programu zaciera się gdzieś na granicy mojej świadomości; potakuję i zdaję się na Peetę, który wydaje się bardziej skupiony na jej słowach. Nie wiem, jak długo można omawiać wytyczne ograniczające się do stania i wypowiedzenia dwóch nazwisk, jednak gdyby było to kategorią cenioną przez organizatorów, Effie z całą pewnością dostałaby komplet punktów.
Moją uwagę skupia jednak nazwisko prezydenta. Najwyraźniej po corocznym przemówieniu burmistrza we wszystkich dystryktach zostanie wyświetlone wystąpienie Snowa na temat zasad Ćwierćwiecza Poskromienia.

Wszyscy dowiedzą się, że to ja jestem odpowiedzialna za śmierć kolejnej dwójki dzieci.
***
Przemowa burmistrza przebiega w standardowej kolejności; Dożynki toczą się swoim powolnym i wyczerpującym rytmem. Powszechną uwagę przyciąga jednak brak kul z losami, który zostaje zauważony już na początku i sprawia, że Strażnicy Pokoju cztery razy zmuszeni są do uciszenia zaniepokojonego tłumu. Gdy nadchodzi moment wystąpienia prezydenta, trudno powiedzieć, kto jest bardziej przerażony – zebrani przed nami ludzie czy my sami.
Choć Snow ubrany jest jak zawsze w elegancki garnitur, a jego twarz niezmiennie wywołuje we mnie odrazę, wpływ Ćwierćwiecza Poskromienia jest widoczny także w nim, a raczej w jego dłoniach. Zwykle ręce służą mu do wykonywania przekonujących tłumy o pokojowych zamiarach gestów, teraz jednak dzierżą one prostą, drewnianą