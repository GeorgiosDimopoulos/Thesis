Jednak w Beacon… to miejsce po prostu promieniuje magią, która podpowiadała mu, że tutaj jest jego miejsce. Jego dom… a Stiles Alfą, któremu można zaufać. 

— Co konkretnie mam zrobić, by uznać cię swoim Alfą? — pyta w końcu. Na twarzy chłopaka pojawia się promienny uśmiech, który wydaje się być bardziej na miejscu, niż ta poważna mina, którą dotychczas przyjmował, w oczekiwaniu na decyzję Dereka. 

— W najbliższych dniach mogę być nieosiągalny, jednak w sobotę powinienem być już obecny w ratuszu. Po prostu tam przyjdź — mówi, sięgając po ostatniego rogalika. Wgryza się w niego, nie spuszczając wzroku z Dereka. 

Siedzą jeszcze kilka minut, każdy pogrążony we własnych myślach. Kiedy w końcu wstają i wychodzą na zewnątrz, Stiles przystaje na moment, wpatrując się w niebo. 

— Mój ojciec od razu wiedział, że mama jest w ciąży.

Nim Derek mruga, chłopaka już nie ma. 

*

Przez kilka kolejnych dni niemal nie wychodzi z domu, myśląc nad tym wszystkim, czego się dowiedział. To wydawało się niemożliwe. Stiles nie tylko był Prawdziwym Alfą, on kiedyś był człowiekiem. Nie potrafi jednak stwierdzić, czy został przemieniony już jako małe dziecko, czy stało się to później. Ma jednak wrażenie, że niedługo się tego dowie, jako że Stiles zdecydował się w ogóle mu o tym powiedzieć, a dzisiaj nadchodzi dzień ich spotkania. 

Derek pociera czoło, zastanawiając się nad tym, co powinien ubrać. Nie jest pewien, jak tutaj wygląda przyjmowanie do watahy — w Kalifornii Laura musiała pozwolić ugryźć się Alfie w szyję, co równoznaczne było z największą uległością. On jednak nie tylko jest człowiekiem, a ma zostać emisariuszem watahy, ma więc nadzieję, że nie będzie musiał tego robić. 

Ostatecznie decyduje się na czarną koszulkę, którą dostał od Laury na urodziny dwa lata wcześniej. Uwielbia ją i uznaje, że chciałby mieć w takiej chwili coś co przypominałoby mu o rodzinie. 

Wychodząc na zewnątrz wdycha leśne powietrze i nie może się oprzeć uwolnieniu swojej magii chociaż na chwilę. Powoduje ona, że końcówki jego palców mrowią, a zmysły stają się wyostrzone. Wsłuchuje się w pieśń lasu, która uspokaja go na tyle, by po kilku minutach pędził już leśnymi drogami w stronę centrum miasta. 

Tym razem na ulicach jest znacznie więcej mieszkańców i wszyscy przyglądają mu się, zupełnie, jakby miał jakiś duży, czerwony wykrzyknik na sobie. Nigdy nie lubi ściągać na siebie nadmiernej uwagi, jednak tym razem nie przeszkadza mu to jakoś bardzo. Po prostu idzie przed siebie. 

Gdy już znajduje się w środku, nie musi nikogo pytać, gdzie iść. Wciąż jego magia krąży tuż pod powierzchnią, kierując go w stronę energii, którą wydaje się wręcz instynktownie wyczuwać, jak wtedy w samochodzie. Kiedy jednak staje przed drzwiami podpisanymi znakiem Alfy, wyczuwa coś jeszcze. Drży, naciskając klamkę, niepewny tego, kogo tam spotka, gdy jednak te otwierają się na tyle, by mógł zajrzeć do środka, zamiera. Doskonale rozpoznał magię mężczyzny, chociaż praktycznie nigdy wcześniej go nie spotkał. Niemożliwym jest jednak, by nie wyczuć własnego rodziciela. 

— Cześć, Derek — zaczyna Stiles i na jego słowa mężczyzna się odwraca, momentalnie ukrywając swoją magię. Jest jednak zbyt późno i Hale cofa się o krok. Sam nie wie, co chce zrobić; ucieczka wydaje się bezcelowa, dodatkowo zbytnio by się odsłonił, jednak…

Nie zwraca uwagi na ruch Stilesa, który już po chwili jest przy nim z dłonią na jego ramieniu. Hale stoi, wpatrując się w przestrzeń przed nim i dopiero kiedy Alfa zasłonia mu widok, stając przed nim na palcach, otrząsa się. 

— Uspokój się, proszę. Zaczynam zbytnio cię wyczuwać, a pamiętasz chyba, że chcę poznać twoją magię dopiero wtedy, gdy pokażę ci moją. 

I to wystarcza.

Derek bierze głęboki wdech i kiwa głową, nagle uświadamiając sobie, jak blisko siebie stoją. Stiles wydaje się momentalnie wyczuć jego dyskomfort, bo szybko zabiera rękę i wycofuje się. Hale wchodzi za nim do pomieszczenia, skupiając uwagę na stojącym przy biurku mężczyźnie. 

Milczą. 

— Zapomniałem zadzwonić…

Derek nie zwraca uwagi na tę słabą wymówkę, kiedy Stiles znika za drzwiami. Zamiast tego zaciska pięści. 

— Dlaczego? 

To wszystko, co chce wiedzieć. 

— Ruszenie za tobą było zbyt niebezpieczne. Wierzyłem, że prędzej czy później, nasze drogi się skrzyżują… synu. 

Gdyby był wilkołakiem, obnażyłby zęby w odpowiedzi, jednak nie jest i po prostu prycha. 

— Gówno prawda. 

— Nie masz pojęcia o wielu rzeczach, Derek. 

Mężczyzna zbliża się, aż stoją od siebie na wyciągnięcie ręki. 

— Talia nie pozwoliła mi się do ciebie zbliżyć przez te wszystkie lata. Przysiągłem jej cię chronić, jednak przyrzeczenie, którym związaliśmy nasze życia nie pozwoliłoby mi na to wcześniej. Nie, kiedy stanowiłem dla ciebie realne zagrożenie. Nie, kiedy byłem ich emisariuszem…

I wtedy do Dereka dociera prawda. Pożar… morderstwo jego rodziny, wszystkiemu winni byli Argentowie. Stara wataha, która nagle pojawiła się na ich ziemiach, chcąc zająć je, jakby byli prawowitymi właścicielami. A ten mężczyzna, jego ojciec…

— Wiedziałeś o tym? Wiedziałeś, że moja rodzina zginie? 

— Wiedziałem o ataku na Talię. Jednak nie, nie miałem świadomości, jak to będzie wyglądało. 

Derek nie wierzy. Czuje złość i nawet nie próbuje jej powstrzymać. Zamiast tego wyobraża sobie, jak nagle przemienia się w wilkołaka