Potter che non vedevo dal giorno in cui la nostra storia è finita, ovvero da circa un anno.

Harry Potter che, non riesco ad evitare di notarlo, è in compagnia di un ragazzo apparentemente appena più giovane e decisamente aitante.

Mi volto di nuovo verso il bancone, sperando semplicemente di passare inosservato, mentre i ricordi affiorano dispettosi alla mia mente.

Avevamo iniziato a uscire assieme poco dopo la guerra, quando avevamo circa vent’anni ed entrambi avevamo bisogno di rimettere insieme i cocci delle nostre vite.

Come molte delle coppie formatesi in quel cupo periodo, facemmo tutto in fretta: ci corteggiammo per pochissimo tempo, ci fidanzammo ufficialmente al terzo, forse quarto appuntamento e il passo successivo fu la convivenza, appena un paio di mesi dopo. Ma nutrivamo l’uno per l’altro ciò di più vicino all’amore che io abbia mai sperimentato.

Abbiamo vissuto insieme per sette anni, in una casa nella campagna inglese, ed è finito tutto in un giorno, all’improvviso.

Non che sia successo davvero così. So bene che è stato frutto di una lenta evoluzione, in realtà, ma a me è rimasto impresso il ricordo di quell’ultimo giorno, con la sua sensazione di essere arrivati alla fine di una strada fino a quel momento percorsa insieme.

E quel ricordo non tarda a farsi più vivido...

Era un giorno qualunque, uno dei tanti giorni di pioggia del lungo inverno inglese, e come ogni mattina mi ero svegliato presto. Ma non prima di lui; non è mai accaduto, non una volta in tanti anni. Né io né lui abbiamo mai avuto un sonno pesante; con la guerra cessò anche di essere ristoratore.

Ad oggi, non uno di quelli che hanno combattuto al nostro fianco gode di tale privilegio. Dormire era una tortura. A volte ancora mi capita di svegliarmi urlando in piena notte, tormentato dai sogni: i suoi incubi erano peggiori dei miei.

Quella mattina, dopo essermi lavato e vestito, ero sceso in cucina dove, come ogni giorno, mi attendeva Harry che preparava la colazione. L’ ho guardato un attimo in più del solito, mentre mi dava le spalle per controllare che le uova non bruciassero.

E lì mi sono reso conto di quanto fosse monotono quel suo stare davanti ai fornelli per preparare la colazione, di quanto fosse piatto il mio “Buongiorno”, di quanto tempo fosse passato dall’ultima volta che ci eravamo detti “Ti amo”; mi sono accorto della serie interminabile di automatismi che era diventata la nostra vita.

Non sono riuscito a ricordare l’ultima volta che avevamo fatto l’amore o l’ultimo nostro bacio che non fosse un gesto dettato unicamente dall’abitudine.

Ho ripensato agli ultimi mesi della nostra relazione e tutto ciò che ho visto è stato grigio: stavamo vivendo in bianco e nero, se mi si permette la metafora.

La sensazione di essere giunti alla fine del nostro amore mi ha colpito e lasciato sorprendentemente indenne, lì, in cucina, mentre l’aroma di pancetta affumicata si spandeva nell’aria.

Quando quel pomeriggio, tornando da lavoro, mi ha trovato con la giacca addosso e tutta la mia roba, debitamente rimpicciolita e impacchettata, che mi Levitava accanto, non ha avuto nessuna delle reazioni che temevo.

Mi ha fissato a lungo e mi ha rivolto un sorriso triste. Poi mi ha baciato. Non ha detto niente e niente ho detto io: le parole avevano perso significato molto tempo prima, tra noi.

Ma mi sono chiesto per un po’ se lui mi amasse ancora davvero, se fossi il solo ad essere stato consumato dalla routine quotidiana. Quel bacio mi aveva spiazzato, così colmo d’amore com’era.

Poi mi sono accorto che ci aveva riversato dentro tutto ciò che ancora provava per me, che l’avevo fatto anch’io. Era stato l’ultimo bacio e per quell’ultimo bacio avevamo conservato le poche briciole di affetto sincero che ancora ci legavano l’uno all’altro.

E che si sono dissolte subito dopo.

Ne ho avuto conferma quando sono uscito da quella che era stata la mia casa per anni e nessuno mi ha seguito. Sapevo che non c’era, alle mie spalle, nessuna Euridice pronta a sparire in una nuvola di fumo se non fossi riuscito ad attendere fino all’uscita dell’Ade. Ma Orfeo era uno stupido; e io non mi sono guardato indietro. (1)

Mi sono sentito solo e per la prima volta da tempo non era una brutta sensazione.

Significava libertà, indipendenza.

Niente più grigio, niente più bianco e nero.

Libero...

«Draco...?»

Mi riscuoto dai miei pensieri quando mi sento chiamare; alla fine non sono riuscito a passare inosservato, suppongo che i miei capelli (“Inconfondibilmente tuoi” mi diceva sempre lui) mi abbiano tradito.

Mi volto piano e incontro due occhi verdi nei quali non ero più abituato a specchiarmi.

Per un attimo la sensazione mi paralizza, poi mi riprendo e lo saluto con un sorriso non troppo forzato. O almeno spero...

«È da tanto che non ci vediamo, Draco; come stai? Ti trovo bene» mi dice lui, sorridendo. Il suo sorriso sì che è sincero.

Gli rispondo che va tutto bene, che anche lui mi sembra in gran