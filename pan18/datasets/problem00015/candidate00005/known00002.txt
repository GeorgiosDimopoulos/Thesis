siebie niż do niego i wróciła na korytarz. Liang podprowadził ją do drzwi naprzeciwko infirmerii i przekręcił pozostawiony w zamku klucz.

– A to twoje mieszkanie – oznajmił.

Te drzwi też zaskrzypiały, kiedy je otwierał. W ogóle chyba wszystkie zawiasy w administracyjnej części Laogai wymagały oliwienia; Liang dopiero teraz to zauważył. Zwracał uwagę na drobiazgi, które już od dawna były elementami jego codzienności. Wszystko wokół zrobiło się nagle boleśnie jaskrawe i drażniące. Naprawdę bardzo chciał już uciec do swojej własnej kwatery, zamknąć się tam i do końca życia nigdzie nie wychodzić.

Dziewczyna uśmiechnęła się do niego, niezdarnie i bez przekonania. Wyminęła go niezgrabnie i wślizgnęła się do swojego nowego mieszkania. Przez otwarte drzwi Liang zauważył pomieszczenie niemal identyczne z jego własną kwaterą, tylko trochę większe i porządniej umeblowane. Wąskie łóżko, stół, szafka z surowego drewna, a na niej łojowa lampa. I sterty książek, spadek po poprzednim znachorze. Nic szczególnego. Dziewczyna mówiła coś do niego, ale nie miał siły jej słuchać. Z jej wypowiedzi wyłowił mętne zapewnienie, że z samego rana zabierze się do pracy. Skinął tylko głową.

– Gdybyś miała z czymś kłopot – wyrecytował automatycznie – szukaj mnie albo agenta Sang Ji. Odpocznij teraz. Miałaś ciężki dzień.

Coś musiało jej się nie spodobać. Spojrzała na niego. Przez niego. Miał wrażenie, że niebieskie oczy uzdrowicielki patroszą go jak rybę i uważnie analizują wszystko, co było Liangiem. I że z jakiegoś powodu nie przeszedł tego testu pomyślnie. Wzdrygnął się nieznacznie.

– Dobrze się czujesz? – spytała go w końcu.

Zastanowił się przez moment. Jak właściwie się czuł?

– Chyba jest mi niedobrze – przyznał z zażenowaniem.

Jeszcze raz mu się przyjrzała, ale już nie tak uważnie. Niepokój nie ustąpił, ale zdecydowanie zmienił charakter. Teraz uzdrowicielka nie martwiła się już Liangiem, ale raczej o niego.

– Może zaparzyć ci coś na trawienie?

Widział jej współczucie podszyte poczuciem obowiązku. Było jak chmura piasku unosząca się na pustyni; prawie dało się go dotknąć. Liangowi zaschło w gardle.

– Dziękuję, ale nie – odpowiedział. – To pewnie z głodu. Zjem coś i mi przejdzie.

Jesteś pewien? – powinna (i pewnie chciała) zapytać, ale tego nie zrobiła. Liang był jej za to wdzięczny. Nie wydusiłby z siebie kolejnego łgarstwa. Zdradzieckie „nie” wypełzłoby mu z gardła jak jakiś obrzydliwy robak i obnażyłoby jego słabość. Ale nie zapytała. Pożegnała się nieśmiało i zatrzasnęła drzwi. Liang stał przed nimi, dopóki nie usłyszał szczęknięcia zamka. Jeżeli wcześniej miał wątpliwości, czy dziewczyna się boi, w tym momencie wszystkie rozwiały się jak dym.

Bardziej wtoczył się niż wszedł do swojej kwatery. Rzucił kapelusz na podłogę i bezwładnie opadł na łóżko. Naprawdę było mu niedobrze. Czuł, że żółć zaraz podejdzie mu do gardła. Podniósł ręce do twarzy, przyjrzał się swoim dłoniom. Wyglądały dokładnie tak samo jak zwykle. Żadnych śladów, żadnej krwi. A jednak... coś było nie tak. Coś się zmieniło.

Liang zabił. I czuł się przez to jak najpodlejszy z ludzi.

Opuścił ręce na materac. Nie miał siły utrzymywać ich w górze. Mógł tylko patrzeć na sufit i bezmyślnie liczyć drobniutkie pęknięcia w litej skale. Ale za każdym razem, kiedy wymieniał w myślach kolejną liczbę, słyszał ten okropny chrzęst kości. Rzężenie, którego w tamtym momencie nawet nie zarejestrował. Wtedy, ledwie parę godzin temu, wszystko wydawało się jasne. Jego celem było obronić znachorkę. Zaatakował, odwrócił uwagę obu napastników. Czuł, że robi dobrze.

Torsje przyszły nagle i wstrząsnęły nim jak wichura. Zdążył tylko przechylić się przez krawędź łóżka. Żółć i na wpół strawione śniadanie z chlustem wylądowały na podłodze. Gardło i przełyk zapiekły go niemiłosiernie. Liang poczuł, że żołądek znów mu się zaciska. Rozkasłał się. Nie miał już czym wymiotować.

Otarł usta brzegiem rękawa i znowu się położył. Przymknął oczy.

– Jestem potworem – wydawało mu się, że stwierdził, ale brzmiało to bardziej jak pytanie.

W gardle nadal czuł pieczenie; był pewien, że żołądek jeszcze mu się nie uspokoił. Smród wymiocin był nie do zniesienia w ciasnej, pozbawionej okien kwaterze. Liang spełzł ze swojego posłania i niezdarnie przeskoczył kałużę na podłodze. Nie miał siły sprzątać.

Korytarz wydawał się znacznie dłuższy niż wcześniej, kiedy szedł do siebie, a nogi plątały mu się trochę, chociaż niczego nie wypił. Dotarcie do drzwi uzdrowicielki zajęło mu przez to potwornie dużo czasu. Ręka trzęsła mu się lekko, kiedy pukał do jej drzwi. Czuł się żałośnie i na pewno tak samo wyglądał. Nie jak waleczny agent, obrońca słabszych, tylko jak dziecko, którym ktoś musi się zająć.

Otworzyła mu prawie natychmiast. Zlustrowała go od stóp do głów, przyjrzała się uważnie każdemu centymetrowi jego twarzy. Zanim zdążył wydobyć z siebie jakikolwiek dźwięk, położyła mu na czole swoją drobną, chłodną dłoń. Westchnęła.

– Przecież pytałam, czy dobrze się czujesz – skarciła go lekko i odsunęła się od drzwi, żeby wpuścić go do środka.

Liang nie wiedział co ma ze sobą zrobić. Stanął pod ścianą i co chwila splatał i rozplatał dłonie. W oświetlonym blaskiem lampy pokoiku czuł się jak intruz. Nie pasował do światła. Przyglądał się, jak uzdrowicielka wrzuca jakieś liście do do dwóch glinianych kubków i zalewa je wodą z dzbanka. Pamiętał te naczynia z długich tygodni spędzonych na jej obserwowaniu. Nie napełniła kubków do końca.