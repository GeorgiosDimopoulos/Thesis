zapłacić. I po latach zapłacili. Tak dużo, że drugi raz nie byłoby ich już na to stać... Nie garb się, kochanie. Ciasteczko?

Mimo wszystko, Draconowi się udało. Jego ojciec nie miał tyle szczęścia. Żaden z członków Wizengamotu nie miał wątpliwości, że Lucjusz Malfoy — ponieważ z usług dementorów już nie korzystano — zasłużył na dożywocie.

Astoria spodziewała się, że wyjście młodego Malfoya z więzienia będzie jedną z większych sensacji ostatnich lat — pierwszy śmierciożerca, który odsiedział swój wyrok, dziedzic podupadającego majątku, ktoś, kogo udział w wojnie nigdy nie został do końca wyjaśniony. Oczyma wyobraźni już widziała te krzykliwe nagłówki i wywołujące wśród czarodziejskiej społeczności poruszenie dramatyczne artykuły.

Nic takiego nie miało miejsca.

Astoria podejrzewała, że za wyciszeniem całej sprawy po raz kolejny stał Harry Potter, prawdopodobnie jedyna osoba zdolna wpłynąć na dziennikarzy i zamknąć im usta. Jednak nie było właściwie żadnego powodu, dla którego miałby, po raz kolejny zresztą, ujmować się za Malfoyem. Może to jednak prawda, co o nim mówią, myślała wówczas Astoria, wpatrując się tępym wzrokiem w przedostatnią stronę Proroka, na której drobnym druczkiem pojawiła się wzmianka o wypuszczeniu Dracona Malfoya na wolność. Może on rzeczywiście jest zwyczajnie szlachetny. Uczciwy. Sprawiedliwy...

A może po prostu ciągle próbował spłacić swój dług wdzięczności wobec Narcyzy, bo z iście bohaterskim — balansującym na granicy kretynizmu — uporem nie przyjmował do wiadomości, że ktoś, kto pokonał najpotężniejszego czarnoksiężnika swoich czasów, nie może mieć długu w społeczeństwie, które ma dług wobec niego.

Gryfoni.

Po podpisaniu odpowiednich papierów Malfoy zwyczajnie zniknął — rozpłynął się w powietrzu. Gdyby nie pozostająca z nim z stałym kontakcie Pansy, siostry Greengrass jeszcze długo nie wiedziałyby, że Draco został wysłany przez matkę na południe Francji, do dalekich krewnych swojego ojca. Było to oczywiście zrozumiałe — bez względu na to, co pisała, a raczej czego nie pisała prasa, Draco Malfoy nie był ulubioną postacią angielskich czarodziejów. Zdecydowanie lepiej dla wszystkich zainteresowanych było, żeby przez pewien czas nie rzucał się w oczy.

Astoria zerknęła na Malfoya spod rzęs. Wyglądał zaskakująco normalnie jak na kogoś, kto dopiero co wyszedł z pudła. Oczywiście, bez dementorów Azkaban nie był tym, czym kiedyś — znikła nieopisana, pierwotna groza, zwierzęcy strach, wszechogarniające uczucie beznadziei. Zostało więzienie. Magiczne, nie do sforsowania, ale tylko więzienie. Co nie znaczyło, że pobyt w nim należał do najprzyjemniejszych.

Draconowi daleko było do zapuszczonego, wychudzonego Syriusza Blacka, którego zdjęcia Astoria widziała w dzieciństwie. Był wyższy i chudszy, niż go zapamiętała, rysy twarzy miał ostrzejsze, kości policzkowe mocniej zarysowane, czoło wyższe, ale nie powinno jej to przecież dziwić — minęły w końcu trzy lata. Wszyscy się zmieniali, każdy musiał kiedyś dorosnąć. To było naturalne. Astoria właśnie tak chciała o tym myśleć.

Zdecydowanie bezpieczniej było nie zastanawiać się nad jego dziwnie błyszczącymi, podkrążonymi oczami; nie zwracać uwagi na jego przygarbione lekko plecy, drżenie dłoni, które próbował ukryć, nerwowe spojrzenia, którymi omiatał gospodę.

Draco Malfoy miał dwadzieścia lat i przegrał swoje życie.

— Co chcecie do picia? — zapytał Blaise, przerywając niezręczne milczenie.

— Dla Astorii piwo kremowe — powiedziała szybko Dafne. Ta tylko przewróciła w irytacji oczami. — A dla mnie avadę.

— Ja pójdę — zadeklarowała Astoria. Dafne zmrużyła podejrzliwie oczy.

— Tylko nie próbuj sobie niczego do tego kremowego dolać. — Pogroziła jej palcem.

— Morgano! Ja mam już prawie siedemnaście lat, przestań mnie wreszcie traktować jak dziecko! — zaperzyła się Astoria, wstając od stołu tak energicznie, że mało nie przewróciła krzesła. Odwróciła się na pięcie i skierowała w stronę baru.

— Przypilnować małej? — Millicenta roześmiała się. Astorię poczuła, że policzki palą ze wstydu i upokorzenia.

— Masz kompleks młodszej siostry — zawyrokowała kiedyś Hiacynta Rookwood, jej koleżanka z roku. — No bo zobacz, chodzisz za Dafne i jej znajomymi dosłownie wszędzie. Siadasz obok nich na śniadaniu, chodzisz z nimi do Hogsmeade, w pokoju wspólnym odrabiasz lekcje przy ich stoliku… Szkoda tylko, że lekcje masz z nami.

Hiacynta była oczywiście złośliwą i zawistną żmiją, zazdrosną, bo jej własny brat kazał jej się trzymać od siebie z daleka pod groźbą klątwy. Ale to nie znaczyło, że nie miała racji.

Cholera. Cholera, cholera, cholera!

— Piwo kremowe i avadę — burknęła, wdrapując się na wysokie krzesło przy kontuarze. Barman łypnął na nią podejrzliwie, ale spojrzała na niego tak chłodno i wyniośle, że w odpowiedzi uniósł tylko brwi, po czym leniwie zabrał się do przygotowywania drinków.

— Jeszcze Ognistą — usłyszała za sobą znajomy głos, po którym rozpoznała Malfoya. Barman kiwnął mu głową i zanurkował pod ladę, mrucząc coś pod nosem. Widząc, że to może trochę potrwać, Draco wspiął się na krzesło obok.

Milczeli. Gdzieś z dołu dobiegał ich stukot szklanek i zduszone przekleństwa.

— Jestem pod wrażeniem — zaczął po chwili Malfoy. Astoria zmarszczyła czoło, nie rozumiejąc, o czym mówi.

— Czego? — zapytała naiwnie.

— Minęło już czterdzieści sekund, a ty jeszcze o nic nie zapytałaś.

Dziewczyna prychnęła.

— Nie jestem taka wścibska jak Dafne. — W jej głosie słychać było źle skrywane zadowolenie.

Draco pokiwał głową.

— No. Taka ładna też nie.

— Przepraszam bardzo, ale co ma do rzeczy…

— Nic.

— Więc po co mi to mówisz? — Znowu