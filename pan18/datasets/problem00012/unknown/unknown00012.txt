nessun Auror sarebbe sopravvissuto.
Scattò in piedi, ignorando il dolore alla gamba mutilata, e uscì dal suo ufficio gridando che servivano rinforzi alla squadra di Teddy. Dopo qualche minuto – servito agli altri Auror per capire la situazione – gli uomini partirono, e lui tornò nel suo ufficio, preoccupato come non mai. Si riconcentrò in modo da poter vedere attraverso l’occhio e con sollievo si accorse che tutto stava procedendo per il meglio: i rinforzi erano arrivati, cogliendo di sorpresa i nemici, che stavano pian piano soccombendo.
Circa mezz’ora dopo Teddy Lupin si presentò di nuovo da lui, un po’ ammaccato ma con niente di serio. I due che aveva visto riversi a terra erano al San Mungo, in condizioni abbastanza gravi, ma Teddy in quel momento sorrideva, come se non gli importasse nulla.
“Ehi! Ho saputo che sei stato tu a salvarci: grazie! Ah, e ti ho riportato questo.”
Gli lanciò il marsupio che conteneva il suo occhio magico e si riprese invece il suo, che era rimasto sulla poltrona azzurra fino a quel momento.
“Sei uno scriteriato! E poi, due tue compagni di squadra sono feriti gravemente e tu te ne stai qui a sorridere?!”
Teddy sbuffò, ma non perse l’aria divertita.
“Senti, ora devo fare rapporto… Ne parliamo più tardi?”
“Non ho niente da dirti oltre a quello che ti ho già detto.”
Teddy uscì dal suo ufficio e il resto della giornata proseguì più o meno in modo tranquillo.
Alastor si sentiva terribilmente arrabbiato con il ragazzo. Era una furia cieca, dettata dalla paura che aveva avuto che si facesse male sul serio. Tonks non glielo avrebbe mai perdonato. E quel ragazzo era così stupido! Aveva visto i suoi compagni cadere e, invece di cercare di avvisarli in qualche modo, o perlomeno di ritirarsi, si era gettato con ancora più entusiasmo nella battaglia.
Scosse la testa e cercò di non pensarci per il resto della giornata, con scarsi risultati.
La sera, quando ormai aveva finito di cenare e stava per andare a dormire, qualcuno suonò al campanello.
Era Teddy.
“Ehi! Ho pensato che avresti voluto parlarmi, e siccome non sono riuscito a liberarmi prima dal lavoro…”
Alastor si scansò, borbottando, e lo fece entrare.
“Mi pareva di averti già detto tutto.” gli rispose.
“Sì, però io non ho detto tutto a te.”
“E allora parla e facciamola finita.”
Il sorriso di Teddy si incrinò per un attimo, mentre si guardava intorno. Non era la prima volta che andava a casa di Moody, però tutte le volte lo deludeva un po’ vedere come l’uomo fosse sgarbato, anche se quella era una sua caratteristica peculiare.
“Non mi inviti a bere qualcosa?”
“Stavo andando a letto.”
“Dell’Acquaviola andrà benissimo.”
“E io voglio solo mettere il pigiama e dormire, quindi sbrigati.”
Teddy lo ignorò e si diresse verso la cucina, andando subito a puntare verso la credenza dei liquori, che altri non era che un semplice armadietto di legno. Prese una bottiglia di Acquaviola e la poggiò sul tavolo, cercando poi due bicchieri.
Alastor l’aveva seguito e, con uno sbuffo contrariato, si sedette, mentre Teddy faceva il padrone di casa e versava il liquore nei due bicchieri.
“Io non bevo, lo sai.” disse, quando il ragazzo gli avvicinò il bicchiere “Vigilanza costante.”
“Oh, smettila.” rispose lui, sedendosi e prendendo un gran sorso “E’ proprio di questo che voglio parlare, no?”
Alastor sollevò un sopracciglio.
“Non si può passare la vita stando attenti e spaventandosi per ogni singolo rumore, non trovi?”
L’uomo continuava a guardare il ragazzo, che stava ruotando il bicchiere e osservava il liquido muoversi.
“Cosa te ne fai della vita se non la vivi appieno?” insistette Teddy, gli occhi stranamente bassi e velati di quella che di primo acchito poteva sembrare malinconia.
“E credi che i tuoi genitori siano morti perché tu potessi ‘vivere appieno’ facendoti ammazzare il prima possibile?” chiese, forse con un tono più duro del previsto.
Teddy sospirò, abbassando ancora di più gli occhi.
“E’ da quando sono nato che mi sento dire questo. Che i miei genitori sono morti per farmi vivere in un mondo migliore. Beh, è vero.” il ragazzo si raddrizzò sulla sedia e, all’improvviso, assunse un’espressione dura “Ma il marcio continua ad esserci, ed è anche per questo che sono diventato un Auror. Per continuare quello che stavano facendo i miei genitori, per cercare di estirpare il male alla radice. E forse sarò pretenzioso, anche se non mi illudo di farcela, neppure aiutato da tutti i miei compagni. Però…”
“Però cosa?”
“Però questo non mi impedisce di osare e, soprattutto, di vivere. Tu mi hai chiesto come potessi sorridere nonostante tutto, prima, e adesso ti rispondo: perché no? Perché non sorridere? Perché non godersi la vita, prendere quello che viene, ed essere felici, in ogni singolo istante? Il lavoro che faccio – che hai fatto anche tu – prevede che la morte possa sopraggiungere all’improvviso. Certo, gli incidenti capitano ovunque, a prescindere