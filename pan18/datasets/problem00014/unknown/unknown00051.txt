wysokiego mężczyzny, którego włosy były spięte na karku jadowicie zieloną wstążką, zupełnie jakby chciał, by nikt nie ominął jej wzrokiem. Jego głos był przyjemny dla ucha i chłopak podświadomie wychylił się w jego stronę, by znaleźć się jeszcze bliżej. Jego obecni goście po drugiej stronie kontuaru najwyraźniej czuli to samo, bo usieli na wysokich siedzeniach, patrząc na niego uważnie. Była to prawdopodobnie młoda para; kobieta miała na sobie letnią sukienkę, natomiast jej partner poza krótkimi spodenkami jedynie rozpiętą, cienką koszulę. 

— Nie możesz nas więzić w tym... — Kobieta podniosła głos, machając bezradnie ręką. — Gdziekolwiek się znajdujemy!

Mężczyzna jakby tylko na to czekał, bo pstryknął palcami, a wystrój się zmienił, ujawniając zapełnione gośćmi stoliki w nieznacznej odległości. 

Miał wrażenie jednak, że coś było nie tak; ich ruchy zdawały się nieco mechaniczne, a z odległości, w której stał, nie był w stanie dostrzec ich twarzy. A co najdziwniejsze, nikt się nie odzywał. 

— Witam w Voldemorte. — Skłonił się. — Jeśli pozwolicie, zapewnię wam niezapomniany wieczór. — Uśmiechnął się, ukazując rząd równych zębów. Razem z Dumbledore’em podeszli już do drugiego końca kontuaru i na moment wzrok mężczyzny zwrócił się w ich kierunku, sprawiając, że chłopak zamarł. Szybko jednak wrócił do swoich gości, którzy zdawali się niezdecydowani. — Zapewniam was, że nie będziecie żałowali. Poczęstujcie się herbatą. — Machnął dłonią, a przed dwójką zmaterializowały się parujące filiżanki. Przez chwilę przyglądali się im podejrzliwie, ale nawet do niego dotarł jej niezwykły aromat. Wkrótce oboje już delektowali się swoimi porcjami. 

— I tak nie mają wyboru. Będą musieli zagrać — wyszeptał mu Dumbledore do ucha, zwracając jego uwagę na wystający z blatu przycisk, nad którego naciśnięciem wahała się właśnie kobieta. 

— Co tu się dzieje? 

— Grają. 

Zmarszczył brwi, opierając łokcie o blat. Dziwnie czuł się dzieląc przestrzeń z mężczyzną, który prawdopodobnie nie miał nawet pojęcia o jego obecności. A także zważając na fakt, iż nie miał pojęcia co się właściwie tutaj działo. 

Kiedy kobieta w końcu nacisnęła, poczuł ukłucie w piersi i szybko przycisnął do tego miejsca dłoń. Sapnął, mocniej się pochylając i po chwili wrażenie minęło, a on na powrót skupił swój wzrok na rozgrywającej się na jego oczach scenie. 

Nagle ściana za kontuarem stała się przezroczysta, ukazując tarczę. Nie był pewien, co to znaczyło, ale twarz kobiety rozpogodziła się i radośnie poklepała siedzącego obok mężczyznę. 

— Widzisz, kochanie, może nawet ta gra będzie choć trochę ekscytująca! — wykrzyknęła. 

On jednak zupełnie nie zwracał uwagi na parę, zamiast tego skupiając się na twarzy stojącego za kontuarem mężczyzny. 

— Jak on się nazywa? — zapytał w końcu, samemu gubiąc się w swoim umyśle. Nie potrafił nazwać siebie i miał wrażenie, że zaraz oszaleje, nie znajdując we własnej głowie słów. 

— Marvolo — odparł starzec, opierając łokieć o kontuar. Odwrócił się od niego i chłopak podążył za jego spojrzeniem, nim jeszcze woda wzburzyła się, strasząc dwójkę młodych ludzi, którzy sami nie wiedzieli, na co czekają. 

Nagle woda równie gwałtownie opadła, a na środek przejścia wyjechała plansza z dwoma tarczami. Nie namyślając się wiele, zerwał się z miejsca i zbliżył do nich, zdając sobie sprawę, iż wyglądały całkiem zwyczajnie, pomijając to, iż nad tarczami wyświetlały się srebrne cyfry, mówiące ile punktów pozostało do zbicia, by dojść do zera. 

— Każdy z was otrzyma po siedem rzutek, którymi będziecie celować do tarczy. 

— I to wszystko? — odezwał się po raz pierwszy mężczyzna. — Więc po o było to całe przedstawienie? 

W tej chwili żałował, że pojawili się tak późno, a nie byli w pomieszczeniu, kiedy młoda para dopiero się pojawiła. 

— Och? — Marvolo wykrzywił swoje wargi w czymś, co przywodziło mu na myśl uśmiech drapieżnika. — Nie, oczywiście, że to nie wszystko. Ale zaczynajcie. — Klasnął dłońmi i nagle dotychczas słabe światło wyostrzyło się, skupiając na dwóch tarczach. Z tej odległości bez problemu dostrzegł dziwne rysunki na kolejnych polach tarczy. Kobieta również zdawała się je dostrzec, gdyż krzyknęła, przywierając do boku swojego partnera. — Zaczynajcie. Wasz czas leci — mruknął już tylko, siadając niedbale na zajmowanym przez nich wcześniej stołku. 

Kobieta z wahaniem sięgnęła po pierwszą z rzutek, po czym obróciła ją w palcach. Jej ostry koniec zabłyszczał złowieszczo, kiedy zajęła miejsce, ustawiając się za srebrzystą linią. Spojrzała na partnera z wahaniem, po czym odchyliła ciało i zamachnęła się. Kiedy jej ciało przekroczyło linię, wypuściła rzutkę, która wbiła się w górną część tarczy.

I wówczas się zaczęło. 

Światła zamigotały, a zewsząd rozległy się syki, kiedy z pysków kamiennych figur węży trysnęła woda. Dźwięki wydawane przez fortepian stały się jeszcze intensywniejsze, przeszywając chłopaka tak mocno, iż miał wrażenie, że każdy kolejny dźwięk szarpał jego serce. 

Kobieta krzyknęła uradowana, kiedy mgliste cyfry zmniejszyły się o dwadzieścia, ale wkrótce jej radość zakłócił przepełniony bólem wrzask, który wydał z siebie opadający na podłogę mężczyzna. 

Spojrzenie chłopaka momentalnie skierowało się na Marvolo, zastanawiając się, czy ten użył magii, by zrobić coś mężczyźnie, ale ten siedział tylko z odchyloną do tyłu głową, oddychając głęboko. Nawet z tej odległości widział cienie rzucane na jego policzki przez długie rzęsy. 

Nie miał pojęcia co tu się działo, ale nie sądził, by wróżyło to coś dobrego.