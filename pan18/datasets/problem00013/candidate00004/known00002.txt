zobaczyć jak pani Hudson stoi w absolutnym milczeniu nad szczątkami draceny, splatając ręce na piersiach i wpatrując się w wysoką, ciemną postać Sherlocka. Holmes nerwowo przełykał ślinę. - Och, Sherlock – wyszeptała płaczliwie pani Hudson, a oczy jej się zaszkliły. – To naprawdę ty. Wróciłeś? Na dobre? – zapytała, jakby niedowierzała własnym oczom, i cóż, John nie mógł jej się dziwić. - Tak, pani Hudson – potwierdził Sherlock, a John nie mógł się oprzeć wrażeniu, że Holmes po raz kolejny oddycha z ulgą. Pani Hudson rozpromieniła się w słonecznym uśmiechu, wycierając oczy i nos chusteczką wyciągniętą z kieszeni fartucha, a potem roześmiała się, kiedy Sherlock przyciągnął ją do siebie w niezdarnym uścisku. - To wspaniale, mój drogi – orzekła, kierując się w stronę kuchni. – Kiedy już to posprzątasz – wskazała dłonią na rozsypaną ziemię i resztki doniczki walające się po podłodze – możemy napić się herbaty. O ile nam ją zaparzysz. Nie było cię tu sześć miesięcy i pewnie zdążyłeś się odzwyczaić – uśmiechnęła się wyrozumiale, a John odczuł, że za tym uśmiechem kryje się coś więcej – ale pewne rzeczy się tu nie zmieniły. Wciąż jestem twoją gospodynią, kochanie, a nie gosposią.

*

Media oszalały.Nagłówki dzienników, które Sherlock przyniósł z porannego spaceru, sprawiały wrażenie, że cały świat dokłada starań, by przywrócić dobre imię Sherlockowi Holmesowi. The Strand rozpisywał się o „wyznawcach” Sherlocka Holmesa – to słowo nieco przeraziło Johna - i przewidywał dalszą eskalację działań anonimowych grafficiarzy. The Guardian wypuścił pierwsze zdjęcia Sherlocka w Londynie pod rzeczowym tytułem SHERLOCK HOLMES ZREHABILITOWANY. The Times opublikował artykuł BRYTANIA PRZEPRASZA SHERLOCKA HOLMESA, co rozwścieczyło Johna, bo żadne z wypisanych tam słów nie brzmiało naprawdę szczerze. The Daily Mirror krzyczał znad rozmazanego zdjęcia, na którym Sherlock zupełnie nie był podobny do siebie HOLMES CAŁY I ZDROWY! a The Sun pytał wyzywająco: JAK OSZUKAĆ NARÓD? Pierwsze fakty o rzekomej śmierci niezwykłego detektywa-celebryty. Kiedy John zobaczył pod stertą brytyjskich gazet francuski Le Monde, na którego pierwszej stronie była zajawka artykułu LA FAUSSE MORT DU HÉROS, ilustrowanego zdjęciem Sherlocka stojącego na dachu Saint Barts, poczuł, że entuzjazm mediów zaczyna go przerastać. - Jak się tak szybko dowiedzieli? – zastanowił się głośno, próbując znaleźć sens pomiędzy linijkami artykułu The Daily Paragraph, deliberującego po co tak naprawdę wrócił Sherlock.Sherlock przerzucił strony najbliżej leżącej gazety. Zrobił to szybko, niemal gniewnie, po czym odrzucił ją za siebie i przysunął sobie talerz z brązowymi tostami.- Mycroft – wyjaśnił krótko, a w jego ustach to słowo zabrzmiało jak wyjątkowo wulgarne przekleństwo. – Jego ludzie to już na pewno załatwili – dorzucił burkliwie, smarując grzankę masłem. W ogóle nie patrzył Johnowi w oczy.  Doktor powoli odłożył gazetę, czując się tak, jak wszyscy się zazwyczaj czuli w obecności Sherlocka – jak prosty facet, który nie dostrzega najbardziej oczywistych faktów, mając je tuż przed nosem. Cóż, przynajmniej to się nie zmieniło, pomyślał, patrząc jak Sherlock gryzie przypieczony tost i przeżuwa go najdłużej jak się da, starając się w ten sposób uniknąć dalszej rozmowy.- A więc Mycroft wiedział o wszystkim od samego początku? – zapytał cicho.- Och, na litość boską! – prychnął Sherlock, wywracając oczami i przez chwilę, przez jedną ulotną chwilę John miał wrażenie, że kłócą się o coś zupełnie nieistotnego, o jakiś idiotyczny tytuł na blogu albo to, że Sherlock wyhodował eksperymentalne bakterie w kartonie mleka, które John dolał sobie do herbaty. Przez chwilę było tak jak dawniej. Tyle tylko, że stół między nimi zamiast obrusa był nakryty stertą rozłożonych gazet, a z każdej z nich patrzyły na Johna blade, puste oczy martwego Sherlocka.John ściągnął wargi, jak zawsze kiedy chciał dobrze wyważyć słowa i zapytał:- Ktoś jeszcze wie? – Sherlock spojrzał na niego niechętnie i Johnowi żołądek skręcił się w supeł, bo to spojrzenie znaczyło, że miał rację, że pieprzony Sherlock Holmes podzielił się swoją śmiercią z całym światem, wyłączając jego.- Molly – powiedział Sherlock, a John zamrugał, bo w pierwszej chwili nie zrozumiał.- Molly Hooper – powtórzył Sherlock, i te słowa były jak cios w żołądek, bo John przypomniał sobie rozmowę z Mycroftem na cmentarzu i małą, wiecznie spłoszoną Molly, mijającą go na korytarzach szpitala z przepraszającym uśmiechem. Drobną Molly, ubierającą się w swetry w kotki i różyczki, która cichym tonem opowiadała o zwłokach w kostnicy.  Niemalże przezroczystą Molly, która od czasu do czasu spotykała się z nim w bufecie nad obrzydliwą kawą i nieśmiało pytała, co słychać. Tę Molly, która dwa tygodnie temu zniknęła z pracy, usprawiedliwiając się problemami rodzinnymi.- John… - Sherlock wyciągnął rękę przez stół, ale John zerwał się z miejsca. - Rozumiem: Mycroft – wykrztusił John drżącym z emocji głosem. – Rozumiem: Mycroft, bo to kompletny dupek, kochający manipulowanie ludźmi. Ale – Molly?! Jezu Chryste, Sherlock! – wybuchnął John, zdając sobie poniewczasie sprawę z tego, co najwyraźniej dla wszystkich prócz niego było jasne od samego początku – Ja z nią pracowałem! Rozmawiałem z nią!- Musiałem wiedzieć, czy u ciebie wszystko w porządku – odpowiedział Sherlock na niezadane pytanie, a Johnowi zabrakło tchu.- Czy u mnie wszystko w porządku?! Jezu, Sherlock, czy ty się w ogóle zastanawiasz nad tym, co mówisz? Czy ty w ogóle myślisz?! – krzyknął John i zobaczył, jak twarz Sherlocka blednie. – Zostawiłeś mnie