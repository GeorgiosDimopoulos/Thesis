mio aspetto… Ti ha mai disgustato?”  Thor l’aveva fissato perplesso.  “Quando faccio l’amore, Loki, io non chiudo mai gli occhi.” Eppure non era bastato: non li aveva tenuti abbastanza aperti. Non era riuscito a prevedere quel che sarebbe capitato. Thor scosse il capo, stordito. Non riconosceva l’ambiente nel quale si era svegliato, né la sensazione di sfinita impotenza che lo pervadeva: era furibondo e tanto, se mai, avrebbe dovuto moltiplicare la sua forza, non annichilirla. Così sarebbe stato, almeno, se Odino non avesse ordinato d’imprigionarlo: era l’unico erede al trono di Asgard e si ritrovava incatenato come il più vile e pericoloso degli assassini. Strinse i denti, contrasse le dita nel pugno. Per quanto violenta fosse la resistenza che opponeva agli spessi bracciali che gli cingevano i polsi, il metallo non mostrava segni di cedimento.Una lega magica… Dovevo immaginarlo.  Poteva perdere il controllo, gridare, implorare, umiliarsi per realizzare, alla fine, d’aver sprecato tempo e fiato; cedere all’irrazionalità avrebbe implicato abbandonare Loki a un destino orribile: un tradimento di cui non voleva rendersi complice. Oltre le strette grate filtrava debole la luce della stella. Non era ancora l’alba, ma già correva, nell’aria, odore di guerra e di morte.Non muoverti, Loki; aspettami, ovunque tu sia. Non fidarti di Odino. Non morire. Non è per questo che ti ho portato via con me. 

*

 “La prima volta in cui ti ho visto, non riuscivo a credere che gli Jötnar avessero femmine tanto graziose.” Thor pesava di rado le parole, perché non cercava gli alibi e le rassicurazioni che soccorrono i bugiardi. Era limpido, accogliente e amava con la facilità dei cuori senza ombra. Loki, invece, conosceva solo le risposte sbagliate. “Non ci sono femmine tra noi. Non esiste nemmeno una parola per indicarle.” Thor si era puntellato sul gomito. Nudo, era di una bellezza oltraggiosa. “Allora come fate a…” “Indovina…” aveva mugugnato, poi gli aveva dato le spalle.  Thor gli era rotolato addosso, quasi fosse un cucciolo irruente e non una statua tiepida e perfetta, pelle morbida da accarezzare e mani calde da farti godere. “Mi sembra splendido,” aveva sussurrato al suo orecchio. “È dovere dell’erede assicurare una discendenza alla…” “Non lo stai pensando davvero.” Thor gli aveva accarezzato con dolcezza il ventre piatto, la linea spigolosa dei fianchi, per arrestarsi tra le sue cosce. “Perché no?” “Sono uno Jotun.” “E allora? Potremmo avere un bambino che pianga neve.” Loki sollevò di scatto le palpebre. La stella non era ancora sorta e la foresta, tenebrosa e ostile, si sostituiva alla dolcezza del sogno con la violenza di uno schiaffo: Thor era al sicuro nel suo cuore, ma sulla pelle c’erano notte e nebbia. Si rialzò a fatica, ancora indolenzito dalla lunga cavalcata. Il cavallo raspava isterico la terra grassa, liberando, di quando in quando, lamenti simili al bramito di un cervo. Fáfner era vicino e puzzava di fame e di morte. “Non ti porto con me, non ti preoccupare,” disse, mentre armeggiava con lo spartano bagaglio alla ricerca dell’unica arma che gli fosse stata concessa. La spada pesava e gli pareva un’appendice morta e inutile. Sapeva tirare con l’arco, affilare selci da scagliare come dardi e incantare il fuoco. Sapeva uccidere per odio, fame, sopravvivenza. Non sapeva maneggiare uno stupido pezzo di ferro, perché un principe esposto non ha un maestro d’armi che lo istruisca, né tornei in cui esibire la gloria dei predestinati alla felicità. Odino non poteva ignorarlo. Odino doveva odiarlo e temerlo più di quel che avrebbe osato credere. Si concesse un piccolo sorriso: freddissimo e cattivo. Se doveva cavare il cuore a un drago per difendere il proprio, l’avrebbe fatto. Per Thor, soprattutto, poteva fare qualunque cosa. Nel silenzio dell’alba il rumore dei suoi passi suonava assordante. Conosceva bene quella sensazione: l’aveva respirata per anni sulla pelliccia di Fenrir, stagione dopo stagione, lontano da fuochi accesi ed eserciti in marcia. Anche allora ogni giorno poteva essere l’ultimo, eppure era certo di non aver mai sentito lo spettro della paura alitargli sul collo con altrettanta insistenza. Quando la vita è un semplice succedersi d’attimi, il giustapporsi di bisogni, però, non c’è perdita che possa far male. Strinse le dita attorno all’elsa. Mai come in quel momento aveva sentito la nostalgia del Seiðr, dell’onda calda e potente che accompagnava ogni sua emozione e la trasformava in un miracolo. Era un avversario spietato e scaltrissimo, Odino: l’aveva condannato a perdere prima ancora che la battaglia potesse inaugurarsi.Forse. O forse anche questa volta mio sarà l’ultimo atto.  L’antro di Fáfner si presentava come una grotta dall’aspetto persino anonimo. Consumata dai secoli, era roccia grigiastra e pietrisco eroso, coperto da licheni sbiaditi. L’umidità filtrava da un reticolo di crepe e originava un ruscelletto solforoso, che puzzava di uova marce. Se paragonato all’odore che