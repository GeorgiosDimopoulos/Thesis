-Tatusiu, opowiedz mi coś!Dziewczynka ma niecałe trzy lata i właściwie powinna już spać, ale przecież żaden ojciec nie potrafi odmówić swojej małej księżniczce. I Will nie jest tu wyjątkiem. Sadza sobie dziecko na kolanach, przeczesuje krótkie, brązowe kędziorki i opowiada. Na kominku, tuż obok, stoi nieduży portrecik, na wpół ukryty za dziecinnym obrazkiem przedstawiającym rodzinę; trzy patykowate postaci, w tym jedną z odrobinę koślawym łukiem w garści, czarno-biały pies i nieporadnie nakreślony siwy konik.A Will zupełnie nie jest przygotowany, kiedy dziecko pyta, kim jest pani z obrazu.- Idź już spać, kochanie. Mama będzie zła, jeśli się dowie, że tak długo siedzieliśmy.

***

Dziewczynka ma pięć lat i jej brązowe włosy trochę się wyprostowały.- Wujku Horace, co to za pani na tym obrazku?Horace, a od kilku lat już Jego Wysokość król Horace, nieznacznie zaciska usta. - Idź pobaw się z Maddie, kochanie. Może weźmiecie Ebony na spacer?

Dziewczynka spuszcza główkę i odchodzi kopiąc po drodze niewidoczne kamyki.

***

Kobieta o łagodnym uśmiechu kończy splatać w warkocz jasnobrązowe włosy ośmiolatki. -Mamo, kto to jest? - pyta dziewczynka wskazując na niemal niewidoczny portret na kominku.Kobieta krzywi się delikatnie i zastawia portret skandyjskim pejzażem.- Chodź kochanie, pomożesz mi w kuchni. Tata z pewnością wróci głodny.

***

- Dziadku, kogo przedstawia ten portret? - pyta dziesięciolatka, pewna zwycięstwa, bo w końcu ukochany dziadek nigdy nie potrafił niczego jej odmówić. Czarne oczy Halta ciemnieją jeszcze bardziej, a przez przeorane zmarszczkami oblicze przemyka cień. - A jak radzisz sobie w szkole, kochanie?Dziewczynka zupełnie nie rozumie, dlaczego nikt nie słyszy, kiedy pyta o panią z obrazu.

***

-Wujku, kto tu jest namalowany? - dwunastolatka jest zdeterminowana, by w końcu uzyskać odpowiedź. Gilan, Komendant Korpusu Zwiadowców, na sekundę zamyka oczy, odpędzając bolesne wspomnienia. W ostatnich latach zdążył  wyćwiczyć to do perfekcji. -Słyszałem, że uczysz się walczyć, kochanie. Co ty na to, żebym pokazał ci kilka przydatnych sztuczek?Dziewczynka tylko wzdycha.

***

Czternastolatka powoli traci nadzieję, że kiedykolwiek rozwikła tajemnicę portretu. -Babciu, czy znałaś panią z tego portretu?- Skąd taki pomysł, kochanie? - uśmiecha się Lady Pauline. I tylko lata pracy w służbach dyplomatycznych sprawiają, że na jej twarzy nie odbija się nigdy nie wygasła żałoba.-Ma na sobie strój kurierki. Dlatego pomyślałam, że mogłyście się kiedyś spotkać. A zatem? - Swoją drogą, doszły mnie słuchy, że ty też chcesz zostać kurierką...- Tak, ale tata się nie zgadza. Mówi, że nie pozwoli mi się narażać.- Twój tata ma sporo racji, kochanie... Praca w służbach dyplomatycznych nie należy do bezpiecznych... Twarz Lady Pauline ściąga się na moment, jednak dziewczyna nie zauważa tego, zbyt zajęta wywracaniem oczami.

***

- Maddie?-Co?- A ty wiesz coś o tej kobiecie z obrazu?- Nie, pojęcia nie mam, kto to może być. A czemu pytasz?- Bo pytam o nią i pytam, a wszyscy jakby głuchli, gdy tylko wspomnę o tym portrecie. - To na twoim miejscu, przestałabym pytać. I tak nikt ci nie odpowie. To wszystko wygląda tak, jakby bardzo nie chcieli pamiętać. - Może i masz rację... Swoją drogą, muszę ci  coś ważnego powiedzieć...Chwilę później chichot szesnastolatek ostatecznie przegania wspomnienie o tajemniczej pani z obrazu.

***

Na kominku stoi nieduży portret, na wpół ukryty za skandyjskim pejzażem. A na tym portrecie, złotowłosa kurierka o jasnych, niebieskich oczach, z uśmiechem na wieki namalowanym na twarzy, w milczeniu obserwuje, jak wokół toczy się życie, które miało być jej.

 

 