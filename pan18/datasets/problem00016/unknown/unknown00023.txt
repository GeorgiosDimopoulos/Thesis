nią jak z uroczym, choć nieco opóźnionym w rozwoju pięciolatkiem. Była przecież prawie dorosła! W poczuciu krzywdy wygięła usta w uroczą podkówkę. W czym była gorsza od innych? Miała dobre oceny. Była lubiana. W zeszłym roku wiele ryzykowała, gdy — po pewnym wahaniu, ale jednak — zaangażowała się w Gwardię Dumbledore'a… Znowu spojrzała w lustro. No tak, kto ją potraktuje poważnie, jeśli wygląda jak mała dziewczynka? Jeszcze tego wieczoru pocięła wszystkie wstążki i wyrzuciła tandetne błyskotki.

— Zmienię się — mówiła sobie, wiążąc włosy w ciasny koński ogon.

Lecz zanim ktokolwiek zdążył coś zauważyć, do Hogwartu przyszła wojna. I nikt już nie myślał o wstążkach i błyskotkach.

Lavender wstąpiła do reaktywowanego GD, razem z innymi wypisywała rewolucyjne hasła na murach zamku, ćwiczyła nowe zaklęcia obronne i pomagała wyprowadzić z Hogwartu uczniów, którzy podpadli Carrowom. Walczyła też w Wielkiej Bitwie o Hogwart, ale niewiele z niej pamięta. Swąd spalonego ciała, kolorowe błyski miotanych klątw, śmierć, strach i ból, potworny ból, kiedy Fenrir Greyback rozorał jej pazurami twarz. I swój własny, nieludzki wręcz skowyt.

Potem — ciemność.

— Idiotka — usłyszała zaraz po przebudzeniu w Świętym Mungu. — Mogła zginąć

Po wojnie razem z pozostałymi uczniami ze swojego roku podeszła do owutemów w następnej sesji egzaminacyjnej. Wszyscy zachodzili w głowę, w jakim kierunku ma zamiar się kształcić dalej, zdając eliksiry, zaklęcia, transmutację, zielarstwo i obronę przed czarną magią.

Pod koniec sierpnia Lavender oznajmiła, że złożyła podanie do Akademii Aurorów. Rodzina i znajomi mieli nadzieję, że kiedy jej kandydatura zostanie odrzucona, Lavender oprzytomnieje i zajmie się czymś poważnym — otworzy salon fryzjerski albo sklep z kosmetykami.

Może kiedyś, w innym czasie i w innym miejscu, inna Lavender tak by właśnie zrobiła. Nic zresztą w tym dziwnego. Inna Lavender miałaby całą, nie pół twarzy.

— Jak leci, Lavender? — Harry wsadził głowę do jej biura i uśmiechnął się ciepło. — Masz już dla mnie ten raport?

— Który? — Lavender zsunęła na nos okulary, których od jakiegoś czasu używała do czytania.

— Ten na wczoraj — podpowiedział Harry, podchodząc do jej biurka i siadając na brzegu.

Lavender wzruszyła ramionami.

— Gdzieś tu pewnie jest — mruknęła, zerkając na stosy zalegających jej biurko papierów. — Poszukaj sobie.

Harry zmarszczył czoło.

— To twoje biurko, lepiej wiesz, gdzie co leży — odpowiedział, niechętnie rozgarniając ręką kilka pergaminów. — Poza tym, nie zapominaj, kto tu jest starszy stopniem.

Lavender podniosła na niego wzrok, mierząc go krytycznym spojrzeniem swoich niebieskich oczu.

— Tak jest, panie kapitanie — zakpiła, odchylając się w fotelu. — Jest tylko jeden problem... — Podniosła ostatni numer Proroka codziennego, pokazując mu pierwszą stronę, którą prawie w całości zajmowało zdjęcie starszej czarownicy, z przejęciem tłumaczącej coś reporterowi.

— Ten artykuł o staruszce, która rzekomo była świadkiem odrodzenia Voldemorta? — Harry parsknął śmiechem. — Lavender, przecież to stek bzdur. Pokaż, kto to wysmażył...

— Zgadnij.

Przewrócił oczami.

— Pansy Parkinson — westchnął, zrezygnowany. — Daję słowo, robi wszystko, żeby w wypisywaniu bredni dorównać Ricie Skeeter. Tylko że na Skeeter jeszcze coś mieliśmy — spochmurniał — a Pansy jest czysta jak łza...

— Nieważne, jak wielkim absurdem jest ten reportaż — przerwała mu. — Wzbudził niezły zamęt. Góra chce mieć przygotowane oficjalne oświadczenie naszego Departamentu na ten temat.

— Na kiedy? — Harry przeczesał włosy dłonią.

— Na godzinę temu — warknęła Lavender. — Widzisz więc, że jeśli chodzi o mnie, to ty i twój raport na temat wzmożonej aktywności wampirów w ośrodkach miejskich możecie iść się...

            — Dobra, dobra, zrozumiałem. — Uniósł dłonie w defensywnym geście, po czym z kolejnym westchnieniem zabrał się za poszukiwanie raportu. — Strasznie jesteś dzisiaj nerwowa. Problemy z Anthonym?

Kiedy spojrzała na niego tym razem, w jej oczach można było dostrzec ciepły blask.

— Z moim synem — odpowiedziała z godnością — nie ma problemów. Jego ojciec natomiast — mruknęła, maczając pióro w kałamarzu i wracając do pisania — to zupełnie co innego.

— Znowu sprawia kłopoty? — w głosie Harry'ego słychać było groźbę. — Ale chyba ci się nie naprzykrza?

— O to właśnie chodzi, że nie — zaśmiała się bez humoru, po czym widząc jego pytające spojrzenie, dodała: — Nie widziałam go od dwóch miesięcy, a znowu zalega z alimentami.

— Jesteś zastępcą Szefa Biura Aurorów — Harry spojrzał na nią z lekkim rozbawieniem. — Masz przecież środki, żeby ściągnąć od niego pieniądze. Wyślemy kilku chłopaków...

— ... a mnie posadzą za nadużycia — dopowiedziała Lavender, zrezygnowana. — Mam ci zacytować paragraf, pod który coś takiego podpada? Nic nie mogę mu zrobić, a on dobrze o tym wie. Pozostaje mi tylko czekać, aż to grube babsko od Czarodziejskich Rodzin ruszy tyłek i wyśle mu nakaz uregulowania zaległości.

Harry pokiwał tylko głową, nie wiedząc najwidoczniej, co odpowiedzieć, po czym wrócił do szukania swojego raportu. Lavender tymczasem energicznie zapisywała wszystkie punkty swojego oświadczenia, które potem podyktuje samonotującemu pióru i prześle do prasy. W pewnej chwili Harry zamarł, po czym z rozmachem pacnął się otwartą dłonią w czoło:

— Ron miałby używanie! Accio raport na temat wzmożonej aktywności wampirów w ośrodkach miejskich! — Odpowiedni plik pergaminów wysunął się ze stosu innych, po czym wylądował w