 

Bruce Banner non capisce.

Lo vedi da come ti guarda, ora che è tornato piccolo e gracile e umano.

Non capisce bene cosa sia successo - non ancora - e non capisce perché tu non abbia cercato di approfittare della sua debolezza per ucciderlo.

Ucciderlo…

È un’impresa impossibile, ti hanno detto; è difficile anche solo arrivare a ferirlo seriamente, a fargli del male per davvero. L’altro lo protegge perfino da se stesso.

Un dio come te potrebbe benissimo far ricorso a qualche asso nella manica e riuscire là dove tanti hanno fallito, non lo metti in dubbio, ma non è la sua morte ciò che vuoi. Non ancora.

Quel che vuoi, quel che hai appena ottenuto, è la resa.

Tutti si sono inginocchiati di fronte a te, in un modo o nell’altro.

Tutti hanno vacillato dinnanzi al tuo potere.

Tutti tranne lui.

E allora hai fatto ciò che ti è più congeniale: hai sguinzagliato la tua lingua d’argento, hai provocato la sua ira e ti sei preso la tua rivincita.

Nelle tue vene scorre il sangue dei giganti, la tua stirpe è la stessa del grande Odino e del possente Thor. Razze fiere, orgogliose, indomabili…

Razze che non si piegano e che non accettano la sconfitta senza lottare.

Così l’hai trafitto con l’arma che preferisci, le tue parole avvelenate, l’hai pungolato con la sicurezza di un attore consumato fino a scatenare la Bestia: non ti ci è voluto più di qualche istante, pochi colpi ben assestati, per vedere il debole autocontrollo dell’uomo andare in frantumi sotto il tuo sguardo compiaciuto.

E se Banner ora non capisce il senso di quella scintilla che c’è nei tuoi occhi, la cieca irrazionalità della Bestia ha provato a strapparti l’autocompiacimento dalla faccia in tutti i modi.

Avete lottato, sudato, gridato e graffiato; ti ha preso, afferrato, sbattuto; l’hai incitato, sempre di più, sempre più forte.

Alla fine il cantiere dimenticato in cui l’hai trascinato per farlo cadere nella tua trappola è un deserto di macerie; lui giace su un mucchio di polvere e detriti ed è svuotato, annichilito. E di nuovo piccolo, gracile e umano.

Invece tu sei un dio - glielo vuoi dimostrare: per quanto forte possa essere il colpo ti rialzerai sempre. E così fai.

Accanto a lui, che ti guarda chiedendosi il perché, ti rimetti in piedi con eleganza e ti rassetti con qualche gesto rapido delle tue dita da mago; lo scruti dall’alto, sentendo il sorriso della vittoria che si apre sul tuo viso, e ti prepari ad assalirlo di nuovo, a lasciare ancora libera la tua lingua viperina. Ti prepari a fargli vedere solo rosso. Il rosso della follia e delle passioni incontrollate, il rosso che associ automaticamente alla furia incontenibile di Thor, il rosso del sangue che ti cola da un labbro.

Sei bravo a farlo infuriare, ti piace farlo infuriare.

E mentre osservi i suoi occhi stanchi e allibiti - forse un po’ incuriositi - tingersi nuovamente di verde, il tuo ghigno sardonico si allarga.

Volevi che si inginocchiasse. Ora vuoi che rimanga in ginocchio.