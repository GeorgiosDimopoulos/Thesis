La prima volta si incontrarono per caso, due mesi dopo il funerale - sessantaquattro giorni, per la precisione.

In realtà il caso non c’entrava affatto e John l’aveva capito immediatamente: stava uscendo dalla farmacia con una bustina piena di calmanti e sonniferi e si era imbattuto in Molly, che gli era quasi cascata addosso per aver inciampato in una piastrella malferma.

Ciao John, aveva detto. Quanto tempo.

Lui le aveva chiesto cosa ci facesse da quelle parti e lei aveva risposto che passava per caso.

La verità era che Molly era sempre stata una pessima bugiarda.

 

La seconda volta si incontrarono per scelta, qualche settimana più tardi.

«Potremmo prendere un caffè insieme, una volta» aveva detto lei. John non si era opposto - perché opporsi? In fondo erano solo due anime spezzate in cerca di conforto, non potevano farsi alcun male.

Andarono in un piccolo bar che sapeva di zucchero a velo e torta di mele fatta in casa. John non se ne stupì: il posto l’aveva scelto Molly, e Molly profumava di genuinità e dolcezza.

Non nominarono mai lui, ma la sua ombra restò sospesa tra di loro per tutto il tempo che trascorsero insieme. John per l’ennesima volta nella sua mente lo maledisse.

 

La terza volta si incontrarono per necessità.

John stava male, una brutta influenza attaccatagli da qualche bambino in ambulatorio, e la signora Hudson, avendo una commissione urgente da sbrigare, aveva chiesto a Molly di andare a tenerlo d’occhio. Lei aveva il giorno libero e non se l’era fatto ripetere due volte.

Gli aveva misurato la febbre - alta, troppo alta - e scaldato il brodo di pollo per il pranzo, l’aveva aiutato a raggiungere il bagno e a rimettersi a letto, gli aveva rimboccato le coperte e letto qualche pagina di un romanzo.

A fine giornata, quando la signora Hudson era tornata e Molly aveva salutato entrambi con un bacio sulla guancia e se n’era andata, John si era accorto di essersi sentito meglio stando con lei. Non meglio fisicamente, l’influenza non l’avrebbe lasciato in pace per giorni, ma meglio dentro.

In te non c’è abbastanza di lui, aveva pensato. E forse era un bene.

Lei tornò a fargli visita tutti i giorni finché non fu guarito.

 

La quarta volta si videro per cena.

Dopo aver sopportato per una settimana intera i suoi deliri, John pensava che Molly meritasse almeno un buon piatto di spaghetti nel miglior ristorante italiano della zona, in cambio.

Nonostante la partenza un po’ timida, all’ombra del fantasma di- del suo fantasma, si sciolsero man mano che mangiavano e finirono col chiacchierare sempre più vivacemente.

Stettero insieme per tutta la sera e, quando John riaccompagnò Molly sotto casa, complice il vino o complice la luna, la baciò. Fu un bacio senza pretese, un bacio della buonanotte più che altro, ma lei rimase sveglia a ripensarci per ore, dopo, sfiorandosi le labbra con un dito di tanto in tanto.

In te non c’è abbastanza di lui, pensò.

Ma lui non c’era e non ci sarebbe stato comunque, per lei. Non in quel modo.

John c’era.

 

La quinta volta fu il giorno successivo.

John la invitò a mangiare qualcosa in un localino a due passi dal Barts, durante la pausa pranzo, e lei si tolse il camice, prese la borsa e gli andò incontro.

Lui le chiese scusa per la sera prima, le disse che il vino doveva avergli annebbiato un po’ i sensi, ed era veramente dispiaciuto.

Lei lo consolò, gli fece un sorriso e se ne andò, dopo il pranzo e le chiacchiere, scoccandogli un bacio sulla guancia - come se nulla fosse successo.

Mentre tornava in obitorio sfilò il cellulare dalla borsa e inviò un messaggio a un numero che aveva imparato a memoria.


Lo tengo d’occhio, ma ha bisogno di te. Io non sono abbastanza per questo.


 


No, infatti. Sei molto di più. Grazie. - SH


 

Molly non cancellò mai quel messaggio.