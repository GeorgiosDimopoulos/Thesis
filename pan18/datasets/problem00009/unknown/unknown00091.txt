.  Rammentava l’incredulità in cui si era consumato il loro  primo incontro: agghindata come se fosse piuttosto un dolce da imbandire alle  divinità, era stata condotta nel salotto principale, forse restaurato con una  qualche magia perché perdesse quella sua aria consumata e vetusta, da patrimonio  in rovina. Il giovane lord Malfoy, il principe biondo di cui tanto aveva sentito  favoleggiare, poiché non v’era alcuna signorina di buona famiglia non leggesse  in quegli occhi mercuriali il segno di un futuro allettante quanto un giardino  di delizie, si era sollevato dalla vecchia poltrona di cuoio per farlesi  incontro. V’era una luce incomprensibile e guizzi quasi divertiti nei suoi occhi  tanto chiari da somigliare a gemme polite e indistruttibili, mentre le prendeva  la mano e vi deponeva un bacio perfetto: labbra morbide e buone a confonderla  senza altro contatto che non fosse la suggestione dell’immaginato. Una signorina  di buona famiglia non doveva essere sfrontata o loquace: si era limitata ad  abbassare leggermente il capo, su cui il miele dei suoi capelli si inanellava in  boccoli larghi, e accennare una riverenza da giovane cigno compunto. Poi, anche  allora, tempestosa, sfrontata e bellissima, Bellatrix l’aveva oltrepassata lungo  la scala, facendo scivolare provocatoria le dita lungo la guancia glabra  dell’uomo. “Tratta bene la mia adorata Cissy, Lucius. O sai cosa potrebbe  accadere.” Erano stati compagni di scuola ad Hogwarts: lo sapeva.  Bellatrix era una strega brillante e Lucius il vessillo di Serpeverde. A ben  vedere, forse, sembrava destino già scritto a loro competesse filare una storia  in cui Cissy Black non era che arredo di scena. L’unico che avrebbe forse potuto  ascoltarla, per quel suo sguardo mesto e buono, così mite e compassionevole nel  ricordarle un altro figlio sacrificato all’ambizione, sembrava perduto in  pensieri che non aveva più diviso con la sua giovane cugina. Non era più una  bambina, in fin dei conti: il che le inficiava la possibilità di sedere sulle  ginocchia di Regulus e confessare quel dolore pungente e perfetto, per  stilettate successive di dubbio, ignoranza e nostalgia. Doveva essere una sposa,  eppure si sentiva una spoglia inadatta, abbandonata e forse indegna, sacrificata  a una ragione di casta e di comodo, forse: non di sentimento. Si era  mordicchiata un’unghia, ripiegata su pensieri che sapeva infantili e queruli, ma  che nel loro restare inespressi, nei fatti, non potevano dirsi turbativi di  alcun ordine imposto, persino nelle maglie implacabili di un’etica Purosangue.  Voci concitate vestivano il silenzio di una balconata sospesa su un tramonto  precoce, non ancora dilatato dalla magia di un equinozio. Ed era stato allora  che, silenziosa, una mano delicata e forte al contempo, di quelle immagini  appartengano sempre a un nobile, si era posata sulla sua, scaldando di un  tremito leggero la sua solitudine.  “Lucius” aveva mormorato stentatamente, senza voltarsi e  trattenendo il respiro, quasi fosse un’ombra che un alito più consistente degli  altri avrebbe potuto dissolvere. Lucius Malfoy non aveva mai fatto mistero di considerare il  fatto d’essersi ritrovato orfano a un’età in cui era comodo sentirsi ancora  figli, il segno di una qualche benedizione della sorte: non che non avesse  nutrito sentimenti di gratitudine nei confronti del lord Malfoy che l’aveva  preceduto, ma era stato cresciuto con l’etica inflessibile e quasi militaresca  di chi erediterà un patrimonio. Attenzione a un calcolo di filo, dunque, e ben  meno spazio per sentimentalismi di comodo, dispendiosi e alieni da un ordine  geometrico. Poteva trastullarsi con la poesia nella biblioteca paterna: non  nella vita. Per quella stessa ragione si era lasciato attrarre da un pericoloso  fanatico come Voldemort: il suo cuore freddo non vibrava degli entusiasmi dei  Lestrange, ma intravedeva le opportunità che avrebbe colto dal dominare la  storia come vincitore. L’assoluta indipendenza e piena disponibilità delle  proprie risorse, però, si era tradotta inaspettatamente persino in una scelta  che molti avevano letto come decisamente irrazionale: sposare Narcissa Black.  Non era un mistero per alcuno la famiglia fosse sì rispettabilissima, ma  decaduta – per non parlare del germe folle e ribelle di rinnegati come Sirius ed  Andromeda - sicché quale vantaggio poteva trarne un Malfoy? Il compiacimento di un capriccio: il potere era anche quello.  Ma soprattutto la fascinazione di un istante.  L’incanto con cui aveva accolto per la prima volta la vista  di lei, allora dodicenne: un miraggio di rosa, di azzurro e d’oro, contro il  bruno languore di Bellatrix, destinata alla lussuria di Rodolphus per una  vecchia promessa da Serpeverde. Poteva un erede di Salazar cedere le armi per la  più pura ed immacolata incarnazione della bellezza? Sì: per un caso  imponderabile e forse incomprensibile al modesto intelletto di uomini volgari e  privi di fantasia, poteva davvero accadere. Soprattutto Lucius aveva visto in  quella creatura ancora così innocente, timida come una cerva e così distante  dalla tenace ricerca di un’affermazione costante dell’io – così viva nelle sue  sorelle ribelli e volitive - il segno di un progetto che sarebbe stato il suo  capolavoro: trasformarla in una donna ed in un’amante che si modellasse sul suo  desiderio, costruendosi entro il metro che la sua volontà le avrebbe dato. Non  una bambola, no: più una di quelle geishe meravigliose e intoccabili, da  cineseria babbana del diciannovesimo secolo. Non una