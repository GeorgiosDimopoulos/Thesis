imbarazzano, o che non riesce del tutto a scrollarsi di dosso, lo mette da parte, in una camera buia, dove non possono guardarsi in faccia.

Quattro ore dopo, Sherlock sfila il coperchio di una scatola tonda e un musetto gli lecca le dita che sanno ancora di zucchero e miele.

Mycroft manda a memoria l'espressione del suo viso, perché la sente importante, perché la sente un po' sua, perché ne è geloso e non vuole che il tempo gliela scippi. E Sherlock ride, ride, solleva il cucciolo e cadono insieme sul tappeto, lui di schiena, il cane sul suo petto, che morde, graffia e lecca.

Violet e Siger ridono. "Come vuoi chiamarlo, tesoro?"

Ah, è una domanda importante, quella. Mycroft lo capisce dal modo in cui lentamente si rimette a sedere, dal modo in cui le dita si chiudono sotto le zampe del cane e lo sollevano davanti al viso, dal modo in cui lo gira e rigira, come fa con uno dei suoi insetti che si diverte a studiare e catalogare. Dal modo in cui, alla fine, se lo stringe al petto, gli accarezza un orecchio dal pelo arricciato e guardando Mycroft dice: "Redbeard."

Redbeard, come il pirata di cui qualche volta gli ha raccontato, quando nessuna carezza e nessun gioco consolava il suo pianto disperato. Redbeard, come l'imperatore che ha studiato in prima media, come le pagine di quel libro di storia che ha letto a Sherlock, seduto ai suoi piedi, a gambe incrociate e la schiena un po' protesa in avanti come per sentire meglio.

Redbeard.

 Oh, Sherlock.

 

----------

 

Maggio 1987, Mayfair (Undici e diciotto anni)

 

"Fa' scendere quella bestia dal mio letto, subito."

"Quella bestia ha un nome, lo sai?" ma ciononostante, Sherlock si china e prende Redbeard tra le braccia. Sussurra qualcosa al suo orecchio, gli schiocca un piccolo bacio sulla sommità della testa e lo adagia sul pavimento, dove il cane è libero di masticare uno dei vecchi fumetti di Mycroft.

"Perché sei qui?"

"Ti aspettavo," ribatte un po' sulla difensiva, sedendo a gambe larghe sul pavimento e Redbeard ne approfitta immediatamente, poggiandogli le zampe anteriori in grembo e protendendo il collo per potergli leccare le orecchie. Sherlock ride e poi lo tiene così, con le braccia intorno al collo, perché quella è la posizione che il cane preferisce, l'unica che riesce a calmarlo.

"E dunque? Ho un test molto importante, domani, sii rapido."

"Domani c'è il campionato di scacchi."

Ovvietà, ovvietà: non c'è altro che suo fratello sappia dire. Ha già undici anni ma non una parte della sagacia che lui aveva alla sua età. C'è del materiale su cui si potrebbe lavorare, ovviamente, ma Sherlock gli sembra così lento e lui ha sempre così poco tempo e poca pazienza che la sola idea di aiutarlo in una cosa qualsiasi gli strappa un gemito di impazienza.

"Quale parte di sii rapido non hai capito? Non calcare sulla tua stupidità, Sherlock, perché ti assicuro che quella che appare non è poca."

Il ragazzino scatta in piedi, sorprendentemente alto per i suoi undici anni; stringe i pugni e si morde le labbra mentre le sfumatura delle guance vira verso un rosa acceso, che fa sembrare i suoi occhi più verdi, più vividi, più liquidi.

"Io non sono stupido!" esplode, ma la nota di incertezza che s'infila tra le ultime sillabe è la sua condanna.

"Era una domanda? Suonava come una domanda."

Sherlock ha un sussulto piccolissimo e l'aria di chi è appena stato preso a schiaffi senza alcun motivo. Mycroft ha un sussulto piccolissimo e l'aria di chi si sta frugando nel cervello per sanare il rimorso che dilaga in petto, come acqua nera che sgorga da una fenditura che non riesce ad individuare.

Senza dire una parola, senza voltarsi, Sherlock raccoglie Redbeard  e va via a passo lento, come se Mycroft non l'avesse mai ferito. E Mycroft, che guarda sempre con estrema compiacenza alla propria intelligenza e alla propria intuitività, adesso vorrebbe solo essere sagace abbastanza da trovare il modo di tornare dietro la linea che ha inavvertitamente oltrepassato.

Continua a cercarlo anche il giorno dopo, mentre varca la soglia della sala e prende posto in prima fila, gli occhi puntati sulla figuretta un po' curva di suo fratello, i cui occhi indagano placidamente la scacchiera, alla ricerca della mossa vincente. Mycroft studia la posizione dei pezzi e sente il cuore sprofondargli un po'; l'avversario lo ha incastrato. Qualunque pezzo muoverà, avrà una contromossa da manuale.

Di punto in bianco, pensa che Sherlock è solo un ragazzino a cui piace gironzolare nel bosco dietro casa e raccogliere insetti per il gusto scientifico di poterli studiare, che una volta ha rischiato seriamente la vita, scivolando da un albero particolarmente alto, e solo la sua mano ha evitato l'impatto. Ricorda il brivido di paura che gli ha inarcato la schiena mentre le braccia tentavano di tirarlo su senza sbilanciarsi troppo, perché le sue gambe iniziavano a perdere la presa e i muscoli a vibrare di stanchezza. Ma ricorda anche il sollievo che gli ha riempito la pancia quando,