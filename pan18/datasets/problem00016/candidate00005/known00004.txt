uśmiechu, to pytanie trochę by go zaalarmowało, ale tak tylko spojrzał na grajka i powiedział, wyciągając rękę:

— Kieren.

Facet przyjął jego uścisk.

— Dean — rzekł. — I leć, bo się spóźnisz. A ja sobie pobrzdąkam.

1 — „coś o aniołach” to piosenka Acklesa (tak, kopię na YT, by szukać, jak on śpiewa, tak, śpiewa pięknie :D), tutaj nagranie i tekst

Jeszcze jeden dzień i zwariuję, pomyślał Dean i brzdąknął gitarą. Tu się nie da żyć!

Dwie godziny wcześniej dostał sms-a od Sama, że wreszcie udało mu się przekonać bibliotekarkę i że siedzi już w książkach. To jedyna dobra informacja od tygodnia, który Dean spędził pod szarą ścianą w tym szarym miasteczku. Castiel przepadł jak kamień w wodę, Sam tkwił zagrzebany w starych papierzyskach, a Dean tylko stał jak ten kołek i zastanawiał się, czy wypada mu zagrać „Sweet Home Alabama” po raz piąty tego dnia. Po chwili jednak stwierdził, że mało go to interesuje, po czym złapał gitarę i zaczął śpiewać. To byłoby całkiem przyjemne, zwłaszcza że przed Deanem leżało już kilka drobniaków, za które kupował sobie kawę w automacie po przeciwnej stronie ulicy — wystarczyło przejść kilka metrów i w małej wnęce znajdowała się maszyna wydająca gorące napoje, które nie były wcale takie złe — tyle że picie kawy i granie na gitarze nie prowadziło do absolutnie niczego. I właśnie wtedy Dean dostał zawału serca, a raczej o mało co go nie dostał, bo kiedy zerknął w bok, spostrzegł stojącego obok niego Castiela, który wpatrywał się w gitarę, jakby nie mógł zdecydować, czy ją lubi, czy jednak nie. Co było całkiem do kitu, bo to przecież on ją Deanowi wynalazł nie wiadomo skąd.

— Boże, chłopie, uprzedzaj! — wrzasnął i złapał się za serce.

Gitara upadła z brzękiem na podłogę i popsuła całkiem zgrabny, choć chwiejący się, stosik monet, który Dean wczesnej ułożył z nudów.

Castiel zmarszczył brwi i przeniósł wzrok z rozrzuconych monet na Deana.

— Czy Sam znalazł już wszystkie informacje? — zapytał.

Dean sapnął i pomyślał, że jeszcze chwila, a weźmie się pod boki jak te wszystkie kury domowe z kiepskich komedii Sama.

— Może i by znalazł — zaczął niskim głosem — gdybyś nam powiedział, czego ma szukać. A ty wyparowałeś bez słowa jak ta woda w stu stopniach i tyleśmy cię widzieli.

Castiel wyglądał na trochę zawstydzonego; spuścił oczy i Dean miał wrażenie, że gdyby Cas był choć trochę bardziej ludzki, to zacząłby szurać butami jak dziecko przyłapane na rozrabianiu. Zauważył jednak, że ramiona Castiela się napięły, jak gdyby próbował przygotować skrzydła — gdyby miał je fizycznie — do odlotu. Co mogło być odpowiednikiem szurania stopami u dzieci, uznał Dean; w końcu te małe potworki wyglądają wtedy tak, jakby gotowały się do odbiegnięcia od rugających ich rodziców, tak samo jak Castiel teraz.

— Przepraszam — odpowiedział w końcu Castiel i faktycznie brzmiał, jakby mu było przykro. — Nie mogę wam nic powiedzieć. Już samo to, że was tu przyprowadziłem, jest łamaniem danych mi rozkazów. Musicie sami się we wszystkim zorientować.

— Sami? — powtórzył niedowierzająco Dean i rozejrzał się po ulicy, chcąc sprawdzić, czy ktoś ich nasłuchuje. Te dane Castielowi rozkazy w uszach zwykłego cywila brzmiałyby raczej dziwnie. — Niby jakim cudem? Nic nie wiemy o tym miejscu, jesteśmy tu pierwszy raz w życiu i...

— Dean — przerwał mu Castiel. — A jak znajdujesz wszystkie inne sprawy, którymi zajmujecie się z Samem?

Dean trochę oniemiał, ale po chwili odparł ze złością:

— No normalnie, przeglądam lokalne gazety i strony internetowe, ale...

— Tak jest — wtrącił się Castiel. — Dlaczego nie możecie zrobić tego tutaj?

Dean porzucił myśli o głupich komediach Sama i faktycznie wziął się pod boki. Po chwili jednak stwierdził, że nie chce się denerwować na Castiela. Anioł pragnął im pomóc, a to, że nie mógł zdradzić wielu informacji, nie było jego winą. Dean opuścił więc ręce i westchnął.

— Dobra — powiedział i schylił się po gitarę. Rozrzucone monety zostawił tak, jak leżały; ułoży je innym razem, gdy nuda przyszpili go na tyle, że nawet wysyłanie do Sama głupich sms-ów o pogodzie i wymiarach jego gitary nie będzie zbyt interesujące. Poza tym Sam i tak nie odpisywał. — A możemy teraz porozmawiać o czymś innym? — spytał.

Castiel spojrzał na niego uważnie przymrużonymi oczami. Wiatr delikatnie poruszał beżowym płaszczem, ale anioł zdawał się w ogóle tego nie zauważać, tak jak wszystkich innych fizycznych aspektów bycia człowiekiem, co według Deana bywało czasami całkiem śmieszne, ale akurat teraz było irytujące i utrudniające.

— Nie mogę zdradzić wam żadnych szczegółów dotyczących tej sprawy — odparł Castiel.

— Tak, wiem — potwierdził Dean. — Nie o tym chciałem porozmawiać. Chciałem zapytać o to, co się stało w hotelu.

Castiel poruszył się nieznacznie, jak gdyby szykował się do odejścia, więc Dean złapał go za rękaw płaszcza i zatrzymał w miejscu. Pomyślał przelotnie, że przechodnie muszą ich obserwować i pewnie myśleć sobie jakieś dziwne rzeczy, ale nim zdążył rozwinąć tę myśl, zwłaszcza w kontekście wydarzeń w recepcji hotelu, Castiel odwrócił się przodem do Deana i wyszarpnął rękaw z jego uścisku.

— Dean, ja wiem, co się stało, ale nie mogę — powiedział. — Jestem Aniołem Pańskim