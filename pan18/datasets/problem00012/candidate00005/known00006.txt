: sapeva che Mrs. Hudson adorava Shakespeare, ma la loro padrona di casa era andata a Bath con la sorella e non sarebbe tornata dalla sua vacanza termale prima di una settimana.

John aveva scartato alcuni amici e, dopo aver ricevuto un dispiaciutissimo rifiuto da Molly (“perché Romeo e Giulietta mi fa sempre piangere e tutti mi guardano male. E poi ho un appuntamento”), si era risolto a parlarne a Sherlock. Non avrebbe voluto farlo, era sicuro che al suo coinquilino non interessasse particolarmente il grande teatro inglese e che di conseguenza il detective l’avrebbe assillato per ore sull’inutilità delle rappresentazioni teatrali, o qualcosa del genere. Tuttavia poteva fare un tentativo, il “pericolo” non lo spaventava di certo, e gli sarebbe dispiaciuto sprecare uno dei due biglietti.

Tornò quindi a casa pronto alla battaglia.

«Sherlock,» cominciò. Questi era allungato sul divano, con addosso la sua immancabile vestaglia azzurra e il “cuscino patriottico”, quello con la bandiera inglese, premuto sulla faccia. «Che diavolo stai - lascia perdere, non importa. Un paziente mi ha regalato due biglietti per il Globe. Danno Romeo e Giulietta, domani sera; vuoi venire?» chiese, decidendo di non indagare oltre sulla strana posa assunta dal suo amico e piuttosto di ignorarla e aggiungerla all’infinita “lista degli esperimenti”. Ed era preparato a tutto, davvero. Fuorché a ciò che accadde.

«Sì» mugugnò Sherlock schiacciandosi ulteriormente il cuscino sul viso e soffocando nella stoffa le sue stesse parole.

John per un attimo pensò di aver capito male. “Sì”, aveva detto? Nessuna lagna? Nessuna rimostranza? Solo “sì”?

«Sì, ho detto di sì. Presumo che te lo stia chiedendo, visto che non dici nulla - e l’esser taciturno non è certo una tua caratteristica peculiare. E ti stai anche chiedendo come questo sia possibile, immagino» intervenne Sherlock, scostando finalmente il cuscino e mettendosi a sedere in un unico fluido movimento.

John continuava a fissarlo con gli occhi spalancati; si riscosse appena per avvicinarsi di qualche passo e occupare una poltrona.

«Illuminami» soffiò in un sospiro.

«Voglio capire» fu la laconica risposta.

«Cosa, esattamente?» domandò il dottor Watson, sempre più confuso.

«La tragedia, ovviamente! Voglio capirla!»

«Non c’è molto da capire: parla di un amore infelice e i protagonisti muoiono tragicamente, che c’è di complicato?»

«Il perché, mi sembra ovvio. Fino a un certo punto è tutto estremamente chiaro, se muore qualche personaggio il movente è a dir poco lampante. Tanto che lo potrebbe vedere un cieco!» cominciò a spiegare Sherlock, sempre più concitato. «Gelosia, odio, vendetta, faide famigliari... è tutto perfetto, tutto fila, tutto si incastra. E poi Giulietta rovina tutto!»

«Come scusa?» chiese John, basito.

«Rovina tutto! Finge di essere morta, Romeo la crede morta e si suicida, lei si risveglia, lo trova morto e si suicida pure lei. Fine. E invece no!»

«N-No...?»

«No! No, no e no, certo che no! Perché Romeo dovrebbe uccidersi, innanzitutto? E come può non capire che è tutta una farsa, poi?! Che razza di idiota! Gli sarebbe bastato prenderle il polso - nessuno può farmi credere che esista o sia mai esistito un siero capace di fermare il battito cardiaco per quarantadue ore e farlo poi riprendere senza ripercussione alcuna.»

«Ma Sherlock, è- Oddio, è assurdo. Stai parlando di un’opera teatrale: è una creazione di fantasia, te ne rendi conto?»

«Ah, meglio ancora! Visto che è pura finzione e un personaggio, a quanto pare, può permettersi di fare monologhi privi del minimo senso e decisamente troppo lunghi per la situazione, Romeo avrebbe potuto benissimo declamare versi ad unico uso e consumo di un cadavere e di una ragazza dal sonno pesante ancora per dieci minuti: avrebbe fatto in tempo ad assistere al risveglio della bella addormentata e le cose si sarebbero risolte più rapidamente» continuò Sherlock, infervorato.

«Ma è disperato per la perdita della sua amata, uno non ragiona quando ha appena scoperto che la propria moglie è morta...» tentò di farlo riflettere John. Senza nutrire grandi speranze di successo, a dirla tutta.

«Grave errore. Mai smettere di pensare con lucidità, la mente è la migliore alleata disponibile nella maggior parte delle circostanze. Ma passi pure l’aver avuto fretta: capita che in alcuni casi l’uomo d’azione prenda il sopravvento sulla razionalità. Ma perché uccidersi?»

«Perché l’amava!»

«E con ciò? Lei è morta, almeno a prima vista - e a prima vista di una mente mediocre, s’intende. Vattene e rifatti una vita, uccidersi non ha senso, non è logico.»

John lo osservò con un’espressione di autentico stupore dipinta sul volto: uccidersi per disperazione non era logico. Ah be’, naturalmente. Quali motivi potessero giustificare la deliberazione di togliersi la vita nella concezione di Sherlock, a quel punto, non osava neanche provare a chiederselo. E per quanto sapesse di doversi aspettare quel genere di esternazioni da parte dell’amico, a volte non riusciva comunque a fare a meno di meravigliarsi