się do niego w obcym języku. Kiedy zabija, nie żałuje swoich ofiar, ale też nie cieszy się z posiadanej nad nimi władzy. Traktuje to jako sposób na zwrócenie na siebie uwagi oraz rzucenie londyńskiej policji intelektualnego wyzwania. Dlatego nie będzie zainteresowany zrobieniem mi krzywdy w dosłownym tego słowa znaczeniu — będzie raczej dążył do tego, żeby pokonać mnie i poniżyć w sposób, który byłby najbardziej dotkliwy dla niego samego — udowadniając mi, że nie jestem tak inteligentna jak on.

Lestrade nawet nie zauważa, kiedy zaczyna kiwać w zamyśleniu głową.

Prawda jest taka, że kiedy Sherlockowi Holmesowi w końcu odbiło, Lestrade był tym mimo wszystko zaskoczony. Mimo wszystko, bo przecież otaczający go ludzie od lat powtarzali, że prędzej czy później do tego dojdzie i Lestrade naprawdę powinien być przygotowany na taką ewentualność. Tymczasem po tym jak (w pewnym sensie) zaprzyjaźnił się i z Sherlockiem, i z Johnem (który, lekceważąc wszelkie prawidła ziemskiej logiki, ciągle twardo broni przyjaciela), po nawiązaniu z nimi tak bliskiej współpracy, przez chwilę myślał, że może… Cóż, nie ma już zresztą znaczenia, co wtedy myślał i na co miał nadzieję – ważne, co musi zrobić teraz.

Bo było oczywiście dokładnie tak, jak wieszczyła Donovan: pewnego chłodnego, deszczowego dnia wielki Sherlock Holmes nudził się tak bardzo, że z tych nudów popełnił morderstwo. Policja, skierowana na właściwy trop serią poszlak, przez kilka tygodni próbowała udowodnić, że to właśnie on stoi za ostatnim zabójstwem, ale dowodów, które ostatecznie zakończyłyby śledztwo, nadal brak. Polowanie trwa więc dalej — tylko że co jakiś czas Sherlocka zaczyna nużyć opieszałość brytyjskiego wymiaru sprawiedliwości i chcąc poczuć dreszcz emocji, znowu zabija.

A potem jeszcze raz, i jeszcze raz, i jeszcze raz.

Lestrade wie, że jego jednostka znajduje się w beznadziejnym położeniu, bo nie ma co się czarować — ani on, ani żaden z jego ludzi nie mają najmniejszych szans na przechytrzenia Sherlocka, psia jego mać, Holmesa. Może naczelny londyński psychol, Jim Moriarty, mógłby tego dokonać — problem w tym, że absolutnie nie pali się do tego, żeby im pomóc. Wręcz przeciwnie, uważa, że cała ta historia jest przezabawna i nie ma zamiaru się wtrącać. A jeśli nie mogą liczyć na Moriarty’ego, to co im pozostaje?

Poza zwodniczo uroczymi, zarozumiałymi Amerykankami, które nawet jeszcze nie zostały wprowadzone w szczegóły śledztwa, a już zdają się rozumieć mordercę lepiej, niż cały Scotland Yard razem wzięty, rzecz jasna.

Cholera jasna.

— A gdzie haczyk? — pyta Lestrade, marszcząc brwi.

— Nie wiemy, jak zareaguje na zatrudnienie przez was nowego konsultanta. Może być tym zachwycony, może być wściekły — z takimi popaprańcami nigdy nic nie wiadomo. A proszę mi wierzyć, że miałam już z podobnymi wariatami nieraz do czynienia.

— Nie zna pani Holmesa. — Lestrade kręci głową, ale zanim zdąży powiedzieć coś więcej, dziewczyna prycha lekceważąco i przekrzywia niewinnie głowę.

— Nie? — pyta, przykładając palec wskazujący do brody w parodii zamyślonej pozy, po czym sięga do zawieszonej na oparciu fotela szmacianej torby i wyciąga z niej oklejonego kolorowymi nalepkami laptopa. Komputer okazuje się być już uruchomiony i dziewczyna zaczyna mówić, szukając czegoś  w labiryncie plików i folderów. Lestrade podchodzi do stołu, nachyla się i widzi otwierane jedne po drugim dokumenty, skany, zdjęcia. — Sherlock Holmes, jedyny na świecie detektyw konsultujący. Chemik, fizyk, biolog i matematyk, w międzyczasie średnio utalentowany skrzypek-amator. Byłby członkiem MENSA, gdyby miał w zwyczaju zawracać sobie głowę tym, co myślą o nim inni. Z drugiej strony — przekonany o własnej wyższości nad innymi narcyz, który uwielbia się popisywać swoimi zdolnościami przed pełną uwielbienia publicznością. Którą, nawiasem mówiąc, znalazł trzynaście miesięcy temu w osobie doktora Johna Watsona. Na temat problemów tego pana też można by napisać całą dysertację… Niemniej Watson jest autorem bijącego rekordy popularności bloga, dzięki któremu Sherlock Holmes urósł do rangi internetowego fenomenu. Holmes wykazuje cechy osobowości dyssocjalnej i jest poważnie zaburzony. Częściowo ma to zapewne źródło organiczne, częściowe środowiskowe. Oziębła matka, wymagający ojciec, niekończąca się rywalizacja ze starszym bratem, który nigdy nie był równie inteligentny, ale ponieważ pozostawał o wiele lepiej przystosowany do życia w społeczeństwie, odniósł ogromny sukces i zyskał to, czego Holmesowi zawsze brakowało najbardziej — uznanie i szacunek. A jeśli raporty policyjne, do których oczywiście nie miałam dostępu, się nie mylą, wykazuje również niezdrowe zainteresowanie niekoniecznie legalnymi używkami, którymi zapewne próbuje zrekompensować sobie emocjonalne upośledzenie.

Lestrade patrzy z ukosa na Donovan i widzi, jak kąciki jej ust drgają w pełnym zadowolenia uśmieszku, tak jakby wiedziała, jaką decyzję podejmie jej szef jeszcze przed nim samym.

— Tyle z Google’a. Pokażcie mi jego teczkę, jutro wieczorem będziecie mieli pełen profil.

Najbardziej w tym zaś irytuje go to, że to pewnie prawda.

— Wszystko pięknie, ale nie żartowałem, kiedy nazwałem Holmesa geniuszem — stwierdza po chwili milczenia. — Poradzi sobie z nim pani?

Blondynka uśmiecha się szeroko i, nie ma co ukrywać, rozbrajająco ślicznie i bez słowa zaczyna otwierać serię zapisanych na swoim laptopie dokumentów.

 

 

 

Jak każde wielkie i nowoczesne miasto, Londyn nocą nigdy nie pogrąża się w mroku całkowicie; uliczne latarnie, reflektory przemykających pustymi drogami samochodów i neonowe reklamy we wszystkich kolorach tęczy wydobywają jego kontury z ciemności  bladymi, rozproszonymi smugami światła.

Sherlock gwałtownym ruchem stawia kołnierz płaszcza; tuż przed