jutra i tak by o tym zapomniała.

2. (Nie znam głosu, co będzie mym głosem)

Julian — mówienie na niego „profesor Parish” przechodzi jej bardzo szybko — nie żartował mówiąc, że będzie od nich wymagał o wiele więcej. 

Marti stara się jak może, ale nie jest w stanie nie zauważyć, że wpadła po uszy. Zarywa noce, bo się uczy. Uczy się, bo ma stypendium (przewiduje, że Wanda dopiero przed osiemdziesiątką zrozumie, że za college trzeba płacić). Ma stypendium, bo jest w zespole, jest w zespole, bo jest dobra i przygotowana. Aby być dobrą i przygotowaną musi się wysypiać, co nie jest możliwe, bo się uczy. Swojego ukochanego przedmiotu u najlepszego nauczyciela, na których to zajęciach jest tylko dzięki stypendium za cheerleading. Widzicie pętlę? No właśnie.

Savannah znajduje ją z głową na klawiaturze laptopa. Budzi ją kilkoma mocnymi szturchnięciami. Marti podrywa głowę i zaczyna się rozglądać półprzytomnie.

— Sss rano?

Savannah kiwa współczująco głową i stawia na stoliku kubek gorącej kawy. Marti nigdy wcześniej tak bardzo jej nie kochała.

— Co to? — pyta Savannah.

Wskazuje na stertę notatek, nad którymi Marti wczoraj zasnęła. 

— Notatki o sprawie, którą będziemy dziś odtwarzać na zajęciach. Jestem w drużynie z Pepperem, mieliśmy…

Marti zamiera. Spogląda z przerażeniem na Savannah, potem na zegar. Zdradzieckie, plastikowe ramiona wskazują 7:40. Marti zrywa się z krzesła z zamiarem zgarnięcia notatek i szybkiego sprintu na zajęcia, ale dłoń koleżanki na ramieniu zatrzymuje ją w miejscu.

— Nigdzie się nie wybierasz — oświadczyła swoim najlepszym i najbardziej nie znoszącym sprzeciwu głosem Savannah. — Rozmawiałam z trenerką i doktorem Altmanem. Dzisiaj zostajesz, jesz porządne trzy posiłki i wreszcie idziesz spać. Zwalniam cię z treningu.

Marti prycha.

— Cudownie, że dajesz mi swoje błogosławieństwo, ale wątpię, by twoje słowo przebijało to Juliana.

Savannah zabiera jej notatki i uśmiecha się promiennie. Marti zawsze czuje się lepiej, gdy widzi ten uśmiech. Choć wie, że dużo w Savannah jest na pokaz, zawsze wydaje jej się, że przynajmniej jedna osoba ma nad wszystkim kontrolę.

— Zadzwoniłam już do twojego partnera — oświadcza i Marti stara się nie skrzywić na słowo „partner”. — Ustaliliśmy wspólną wersję wydarzeń.

— Ale moja praca…

— Morgan obiecał, że sam ją przedstawi — przerywa Savannah. — Czyż to nie cudowne?

Marti chce się nie zgodzić. Ale w tym samym momencie Frankie przynosi jej talerz swoich słynnych serowych omletów i Marti ogłasza kapitulację.

3. (Lecz ty jedna mnie poznasz niezłomnie)

Oficjalnie miał to być spokojny wieczór nad książkami. Półprawdą było, że Marti chciała się odwdzięczyć za ratowanie tyłka u Juliana i — nieoficjalnie, ale jak prawdziwie! — za nic w świecie nie chciała tego robić w pobliżu swojej matki. Spotkanie z Pepperem nie miało być jednak przyjemne, nie miało się kończyć na podłodze jego dużego mieszkania (które wynajmował sam, a rodzice za to płacili, burżuj jeden) z otwartą butelką wina z własnej winnicy, a już na pewno nie miało zawierać żadnych zwierzeń i uzewnętrzniania swoich problemów osobistych ani dobrej zabawy tym bardziej.

Konkurowali ze sobą na zajęciach, nie powinni więc dobrze się ze sobą bawić. Poza tym, Marti go nawet nie lubiła.

— Nazwij mnie ignorantem, ale ja naprawdę nic w tym nie widzę.

— Ignorant to złe słowo. Spróbowałbym z „nieczułą idiotką”, to lepiej oddaje sytuację.

Marti prycha. Odstawia kieliszek na dywan — jest czerwony, więc ewentualnych plam nawet nie będzie widać, prawda? — bierze pudełko, które leży na jej kolanach i rzuca za siebie, na skórzaną kanapę. Nie trafia i metalowe pudełko ląduje na parkiecie za kanapą. Morgan wygląda na przerażonego. Zrywa się z podłogi i podbiega do kanapy, podnosi pudełko i uważnie je ogląda. Oględziny musiały wypaść dobrze, żadnych rys czy zadrapań, bo szybko się rozluźnia. 

— Czy zdajesz sobie sprawę, że to jest wydanie kolekcjonerskie? Z własnoręcznym autografem Nimoya? Tkwiłem w kolejce cztery godziny, aby to zdobyć.

— Nadal nie wiem, co w tym takiego niezwykłego.

Morgan kręci z politowaniem głową. Siada na podłodze obok Marti, dolewa do jej kieliszka wina i sięga po pilot od gigantycznej plazmy. Po chwili remasterowany, ale wciąż plastikowy model statku ponownie krąży wokół plastikowej planety.

— To nie ma sensu — stwierdza Marti.

— Nie musi, to się ogląda dla sztuki. Boże, twoja znajomość popkultury jest poniżej poziomu krytyki.

— Widziałam „Gwiezdne Wojny” — broni się Marti. — I wiem, kim jest Picard. Moja mama się w nim kochała.

Morgan dolewa jej jeszcze trochę wina. Marti zarywa kolejną noc, ale tym razem spędza ją wyjątkowo mało produktywnie. Wprawdzie dowiaduje się, jak wygląda wolkańskie powitanie, czym jest fanfiction, slash i Mary Sue, i dlaczego właśnie Star Trek to zapoczątkował, ale wątpi, by ta wiedza jej się przydała.

Nie mówiąc już o tym, że niektórych rzeczy nawet nie chciała wiedzieć.

4. (Z raną w piersi, zmieniony ogromnie)

— Przepraszam.

— Przepraszam? Oblałam. Ten. Test. Oblałam, bo zapomniałeś powiedzieć mi, że Parish go zrobi.

— Marti, przepraszam.

— Jasne. Mogłam się uczyć, a zamiast tego spędziłam cały wieczór z tobą. Ja cię nawet nie lubię.

— Głupio wyszło.

— Pewnie, przykro ci