że to zrobisz i choćby Malfoyowi wyrosła druga głowa, nie zrezygnujesz. W porządku. Nie w tym problem. — Dafne pochyliła się w stronę siostry, patrząc jej prosto w oczy. — Astoria, Malfoy to najbardziej pokręcony, uprzedzony, zawistny, małostkowy, złośliwy, arogancki i niestabilny psychicznie człowiek, jakiego znam. Może i poradzisz sobie z tym, jak nisko upadł on i jego rodzina, ale z nim samym — nie. Unieszczęśliwi cię tak, jak unieszczęśliwiłby każdą inną osobę. Do końca życia będzie się zadręczał wszystkimi swoimi porażkami, ale ponieważ jest takim cholernym egoistą, to mimo to nigdy się nie przyzna, że poniósł klęskę, tylko wiecznie będzie szukał winnych wśród swoich najbliższych. Jednocześnie zacznie go zżerać poczucie winy, że tak was krzywdzi, a tobie nie zostanie nic innego, tylko patrzeć, jak gnije, aż w końcu zaczniesz gnić razem z nim. Tego dla siebie chcesz? Takie życie sobie wybrałaś? Malfoy cię zniszczy. A naprawdę, uwierz mi, bo znam go dłużej niż ty, nie jest tego wart.

Przegięła.

— Wiesz co? Mam tego dosyć. — Astoria wstała z rozmachem, czując, jak krew napływa jej do twarzy. — Wiedziałam, że będziesz zła. Merlinie! Wiedziałam, że wszyscy będą źli i zawiedzeni, i że będą mnie potępiać, bo przecież mogłam zostać żoną Terry'ego Boota, tego Terry'ego Boota, Gwardzisty i bohatera, i… Wiedziałam, naprawdę, nie spodziewałam się niczego innego. Praktycznie słyszałam w głowie twój głos, jak mówisz, że robię błąd, że zmarnuję sobie życie. Wyobrażałam sobie, że krzyczysz na mnie i się złościsz. I to by było w porządku, bo jesteś moją siostrą i wiem, że mnie kochasz i że to wszystko dlatego, że się martwisz. Ale nie zniosę, żebyś mówiła o mnie i o nim tak, jakbyś cokolwiek o nas wiedziała…

Dafne uśmiechnęła się gorzko.

— Astoria. Wszyscy wiedzą.

Wszyscy. Świetnie. Tylko jak mogą wiedzieć wszyscy, skoro jeszcze do niedawna nie wiedziała nawet ona, a kto, za przeproszeniem, miał wiedzieć, jeśli nie Astoria właśnie? Miała nieodparte uczucie déja vu. Znowu o pewnym bardzo ważnym aspekcie jej życia wiedzą ci bliżej nieokreśleni, cholerni wszyscy. Tylko ona nie. A Terry? Morgano, Terry też…?

Miała już serdecznie dosyć tej nieznośnej wszechwiedzy swojego otoczenia. Oby się nią udławiło.

— Tym bardziej — w końcu pokonała ściśnięte gardło — nie powinno cię to dziwić.

— I nie dziwi. Ale wiesz, do samego końca miałam nadzieję, że okażesz się mądrzejsza.

W tonie jej głosu, w sposobie, w jaki zaintonowała to ostatnie zdanie, było pewne niedopowiedzenie, to, czego żadna z nich nigdy by nie powiedziała, ale o czym obie wiedziały aż nazbyt dobrze. Mądrzejsza niż ja.

Dafne odruchowo położyła dłoń na brzuchu*.

Astoria z powrotem usiadła.

— Wszystko będzie dobrze — powiedziała cicho i sama już nie wiedziała, czy ma na myśli siebie, czy siostrę. — Wiem, co robię. Naprawdę.

Smutny uśmiech Dafne wyraźnie mówił, że zupełnie w to nie wierzy.

— Dobrze — podjęła po chwili ciężkiego milczenia. — I tak wiem, że zrobisz, co będziesz chciała. Ale i tak musiałam, chciałam… Nieważne. Astoria, powiedz mi tylko jedno. Dlaczego?

O. Tego pytania też powinna się spodziewać. A mimo to, nie wiedzieć czemu, jakoś jej umknęło. W związku z czym nie miała zielonego pojęcia, jak na nie odpowiedzieć.

— Okej — westchnęła Dafne, nie doczekawszy się odpowiedzi. — Rozumiem, nie musisz wiedzieć, dlaczego wychodzisz za mąż za największego gnojka, jakiego magiczna Anglia widziała. W porządku, zdarza się w najlepszych rodzinach — ironizowała, wpędzając Astorię w coraz większe zakłopotanie. — Może lepiej ci pójdzie z podpowiedzią. Kochasz go?

Nie wiem, chciała odpowiedzieć. Naprawdę nie wiem. Po prostu dobrze się z nim czuję. Bo przy nim nie muszę udawać, że jestem kimś lepszym niż w rzeczywistości. Bo przy nim mogę być szczera — albo nie, inaczej, mogę być tak nieszczera, jak tylko chcę, bo on też jest nieszczery i możemy się w tej naszej nieszczerości kisić do upadłego. Czy to nie wystarczy?

Słowa jakoś nie chciały przejść jej przez gardło, więc wzruszyła tylko niezobowiązująco ramionami.

Dafne wyglądała na załamaną.

— A wiesz może chociaż, od jak dawna…?

 

 

 

Człowiek, z którym miała spędzić resztę swojego życia, siedział na tej samej ławce w parku Saint James's, co zawsze; na jego kolanach rozłożony najnowszy numer Proroka codziennego, na ustach brzydki grymas wiecznego niezadowolenia.

Naprawdę, czy to nie wystarczy?

— Jesteś wreszcie. — Uniósł głowę znad gazety i obdarzył ją tym zniecierpliwionym spojrzeniem, które zdawało się być zarezerwowane specjalnie dla niej. Kolejny niepodważalny argument za.

— Nie zapytasz, czy Dafne jeszcze kiedykolwiek się do mnie odezwie? — rzuciła naburmuszona, z rozmachem siadając obok niego. Niech wie, że jest nieszczęśliwa. Niech się, cholera, przyzwyczaja.

— Nie — odpowiedział obojętnie. — Bo wiem, że nigdy by ci tego nie zrobiła. Chociaż ja nie miałbym nic przeciwko. Nie cierpię jędzy, bez urazy.

To prawie jak komplement. Z naciskiem na prawie, fakt, ale zawsze.

— Mógłbyś tak o niej nie mówić? — westchnęła Astoria zrezygnowana. — To moja siostra.

— Wiem.