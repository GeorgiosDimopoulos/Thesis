ze szczęśliwym uśmiechem. We trójkę przygotują śniadanie, zjedzą je, pozmywają, zagrają w Scrabble, zaczną robić obiad. House nie wróci. 

— Nie uważasz, że to już najwyższa pora? — spyta się Wilson, gdy będą sprzątać po obiedzie, który również zjedzą tylko we trójkę. 

— Najwyższa pora na co? — odbije piłeczkę Lisa, biorąc do ręki jeden z talerzy, które przyniosła Rachel. 

— Żebyście wzięli ślub, ty i House — wyjaśni Wilson z błyskiem w oku. — Jesteście parą od sześciu lat. Razem wychowujecie Rachel. Może powinniście się pobrać. House mógłby wtedy adoptować Rachel; w końcu i tak jest jej ojcem. 

Lisa pokręci głową z uśmiechem, choć pomysł ten nie będzie się jej wydawał wyjątkowo nietrafiony. Odwróci się, by wziąć kolejny talerz, i napotka wzrok Rachel. Z wyrazu twarzy jej córki nie da się nic odczytać; pewnie nie będzie jeszcze wiedziała, jak zareagować na pomysł wujka. Lisa mrugnie wesoło do córki, tym samym dając jej znak, że jej się pomysł podoba. Rachel kiwnie głową i wyjdzie z pokoju. 

House wróci dopiero po północy. 

*** 

Wiadomość o śmierci Wilsona będzie dla nich jak kubeł zimnej wody. Policja orzeknie, że onkolog został zastrzelony w czasie napadu rabunkowego; swoją hipotezę podeprą brakiem portfela, co House uzna za żaden dowód. Kiedyś Lisa naiwnie śniła, że nawet największa tragedia nie podzieli jej i House’a, bo przecież byli parą na swój sposób idealną; wierzyła, że tragedia tylko ich wzmocni. Jej sny zostały w najbardziej brutalny sposób zweryfikowane przez tępy ból w sercu, permanentnie zamknięte drzwi gabinetu jej szefa onkologii i ogrom poczucia winy House’a. 

— To nie była twoja wina! — krzyknie Lisa wieczorem, w dniu pogrzebu. Będzie płakała, niedbale nałożony makijaż będzie jeszcze bardziej rozmazany, a mężczyzna jej życia będzie siedział na fotelu, zalany w trupa po raz pierwszy od dwunastu lat. 

— Dzwonił do mnie. Zaprosił mnie do tego baru — wymruczy mało zrozumiale House i naleje sobie kolejnego drinka. Kiedy Lisa zabierze mu szklankę, po prostu napije się z butelki. — Powiedziałem mu, że mam plany na wieczór i nie mogę. — Zaśmieje się nieprzytomnie. — Dziewczyny przed przyjaciółmi, kurwa, kiedy stałem się takim pierdolonym hipokrytą? 

— To nie twoja wina — powtórzy Lisa, tym razem zabierając butelkę. — To był przypadek. To się po prostu wydarzyło. 

— Amber — burknie House, wstając z fotela i chwiejnym krokiem podchodząc do barku. Lisa zrozumie, o co mu chodzi i to rozzłości ją bardziej. 

— Naprawdę uważasz, że świat się kręci tylko wokół ciebie? Sądzisz, że tylko twoje decyzje mają jakikolwiek wpływ na ludzkie życia?! 

House uderzy wyciągniętą butelką whiskey w blat barku. Butelka rozbije się, a bursztynowy płyn zacznie spływać, spływać i skapywać, i wsiąkać w dywan. Mężczyzna odepchnie się gwałtownie od barku, pójdzie do przedpokoju, chwyci kurtkę i kluczyki i wyjdzie z domu. Lisa będzie tak zła, tak zrozpaczona, że nie będzie jej obchodzić, czy diagnosta rozbije się gdzieś tym swoim pieprzonym motorem. 

Po raz pierwszy od wielu lat Lisa Cuddy zaśnie na zapłakanej poduszce. Sama. 

*** 

Rano House’a wciąż nie będzie w domu i Lisa będzie miała okropne wyrzuty sumienia. Że była za ostra, że powinna była go wspierać, a nie się z nim kłócić (to był też jego przyjaciel, więcej, to był jego najlepszy przyjaciel), że nie powinna była go wypuścić z domu w takim stanie. Że powinna była za nim pójść. 

— Pojedziesz do szkoły autobusem, dobrze? — powie schodzącej na śniadanie Rachel. — Ja muszę znaleźć Grega. 

— Nie wrócił do domu? — spyta się Rachel, nasypując sobie płatków. 

Nie będzie wyglądała na przejętą, ale to pewnie przez towarzyszące jej jeszcze uczucie senności. Lisa pokręci głową, narzuci na siebie płaszcz i wyjdzie z domu. Wsiadając do auta zadzwoni do gabinetu House’a, ale Chase potwierdzi tylko jej przypuszczenia — diagnosty w szpitalu nie będzie. Lisa pojedzie więc do jedynego miejsca, które przychodzi jej na myśl, a do którego House mógłby się bez większych problemów dostać. 

*** 

Apartament będzie wyglądał dokładnie tak samo, jak ostatnim razem, gdy w nim była — sześć lat temu, kiedy pomagała House’owi wynieść ostatnie pudła z rzeczami. 

— House? 

Drzwi sypialni Wilsona będą uchylone. Lisa pchnie je lekko i wejdzie do środka. Jak podejrzewała, na podwójnym łóżku znajdzie swojego mężczyznę, leżącego na wznak, ze wzrokiem wbitym w sufit. Lisa zdejmie szpilki, wejdzie na łóżko i położy obok diagnosty. 

— Bardzo mi przykro — powie, chwytając dłoń mężczyzny. Będzie miała na myśli swoje zachowanie, ich sprzeczkę. To, że pozwoliła mu wyjść. 

— Mnie też — odpowie House, nie ściskając jej dłoni. Jemu będzie chodziło o coś zupełnie innego. 

*** 

Pozbieranie się zajmie im kilka miesięcy. Pozbieranie, nie pogodzenie i to jest kluczową różnicą. House nie będzie się odzywał do nowego szefa onkologii i do jakichkolwiek konsultacji będzie wysyłał któreś z Kacząt. Lisa też będzie miała trudności z pamiętaniem, że to Simon, a nie James odbierze słuchawkę, kiedy zadzwoni. Największa zmiana zajdzie jednak w ich wzajemnych relacjach. House się wycofa, zamknie w sobie i tym razem Lisa nie będzie miała przy boku kogoś, kto potrafiłby jej wytłumaczyć enigmę, jaką — mimo tylu lat razem — wciąż był dla niej Gregory House