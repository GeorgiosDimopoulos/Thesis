esangue  e occhi mercuriali. Hermione Granger aveva scosso il capo. Tra le dita l’invito  di Ginny seguitava a brillare invitante. ‘Sarà una piccola festa, tra vecchi amici. Ci saranno  anche Neville e Hannah, Seamus, Dean, forse anche Angelina, Fred e il piccolo  Arthur jr. E Harry, ovviamente. Gli ho promesso che se prova a mancare pure  stasera, lo lascio una volta per tutte. Ti ho detto che ci saranno Ron e  Lavanda? Naturalmente sarebbe invitato anche chi tu sai, ma alla prima uscita  delle sue, ti avverto, potrei rispolverare la vecchia e sempre efficace  Orcovolante.’ Hermione aveva tratto un piccolo sospiro, spiegando le labbra  in un sorriso. Ginevra aveva da poco compiuto ventidue anni. La bambina  sgraziata, ch’era divenuta una ragazza attraente, era ora una donna  affascinante: grandi occhi azzurri dalla determinazione metallica, chiome  opulente come fiamme guizzanti contrastavano con il sapore infantile del naso  schiacciato, dell’ovale troppo tondo e del tappeto di efelidi che picchiettava  la grana candida della sua pelle di rossa. Era soprattutto una personalità  fredda e volitiva, di quelle che sole potevano resistere accanto a un eroe come  Potter, perché solide nelle risoluzioni e poco inclini a rimuginare. Ginny, nei fatti, non si era mai pentita della propria  scelta, né lo lasciava intendere nelle troppe notti in cui restava sola, ad  attendere con il cuore in gola che Harry rincasasse dopo una battuta pericolosa.  Erano una coppia ben assortita e sbilanciata al contempo: potevano litigare in  modo furibondo e baciarsi in pubblico con un trasporto che lasciava a tratti  persino interdetti. Vivevano dalle parti del Greenwitch village, in una scomoda  mansarda che lo zelo di Molly Weasley aveva riempito di confort magici – mentre  quello di Arthur, di residuati bellici babbani. In verità avevano poco tempo da  trascorrere in casa, perché l’attività di polizia d’entrambi, come pure gli  impegni con l’Ordine della Fenice, occupavano il novanta per cento di una vita  intensissima. Ginevra, che proveniva da una famiglia squisitamente  tradizionale, soffriva dello stile zingaresco che aveva assunto la sua  esistenza, ma stringeva i denti e mostrava alla vita il proprio sorriso  migliore. Hermione si diceva che forse avrebbe dovuto prenderla a esempio: se  fosse stata tanto calorosa e spontanea, così generosa nel vivere ogni  entusiasmo, forse la sua relazione avrebbe assunto un sapore più dolce e  stabile, anziché somigliare all’abbraccio di due naufraghi disperati nel bel  mezzo della tempesta. La verità era che Hermione non fosse affatto sicura dei  sentimenti di Draco; sulla cifra dei propri aveva passato talmente tanto tempo a  interrogarsi che non aveva la minima ragione di dubitare, ma Malfoy non le  somigliava in nulla: poteva anche darsi che si sentisse legato a una specie di  debito eterno, che aveva scelto di espiare con la farsa del sentimento. Era più o meno quel che gli gridava in occasione di ogni  litigio, ricevendo in cambio il più gelido dei silenzi e assenze tanto  prolungate da ferirla con lo spettro dell’abbandono. Aveva un talento speciale  per farla sentire in colpa, quello senz’altro, ma non poteva neppure negare che  la razionalità a tratti la rendesse soprattutto paranoica. E quella sera, ch’era per loro così speciale, chissà se… “Granger? Potresti fingere di essere almeno presente a te  stessa mentre ti parlo?” La gelida voce di Zabini l’aveva fatta sobbalzare,  procurandole occhiate di divertito sarcasmo da più colleghi, soddisfatti nel  vedere come anche la sua perfezione possedesse qualche crepa in cui poteva esser  facile incunearsi. “D’accordo. Ammetto di essermi distratta. Desideravi?” aveva  flautato con il migliore – e più falso – dei propri sorrisi. “Ti stavo dicendo che lo scrutinio per l’elezione del nuovo  ministro della Magia sarà già completato a questo punto. E sarebbe bene che la  nostra inviata di punta smettesse di sognare a occhi aperti e si desse da fare.  Non credi?”

 *****

L’aria ferma e tesa odorava di tabacco, cuoio, legno pregiato  e ambizione: aromi maschili, per una società che non era mai mutata, al punto  che il riflesso che scorgeva a tratti sulle lucide pareti di palissandro poteva  essere quello di Abraxas, come  di Lucius Malfoy. Invece quell’uomo elegante e pallido, dai sottili capelli  d’oro bianco, si chiamava Draco e aveva ventitre anni. Quasi un lustro più del  proprio padre, quando era divenuto il lord capostipite di uno dei casati più  importanti del mondo magico; sempre troppo poco per un fardello che a tratti era  duro sostenere. Aveva contratto le dita attorno alla pesante sferetta che  conteneva l’atto finale della propria personale partita: mai come in quel  momento era stato consapevole dell’enorme potere che poteva concentrarsi in una  semplice scelta. Mai come in quel momento aveva maledetto un destino che l’aveva  voluto senza qualità a gestirne troppe. “E voi, lord Malfoy? Avete già deciso a chi destinare il  vostro voto?” Parkinson, fresco di un seggio guadagnato – era davvero il  caso di dirlo – con anni di impeccabili affari, gli scodinzolava come sempre da  presso, immune al ridicolo che poteva rappresentare il vedere uno stimato  cinquantenne corteggiare qualcuno che poteva essergli figlio. Pansy aveva molto  più stile: poteva persino implorarti senza avere mai l’aria di quella che si  stava umiliando. “Certamente,” aveva replicato