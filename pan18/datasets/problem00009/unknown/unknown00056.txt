, senza quasi rendermene conto.
– Se solo fallissi…
Si asciugò il viso con un gesto rabbioso, prima di cercarsi  nello specchio. Quel che vi colse, tuttavia, non fu il riflesso della mia  genuina compassione, quanto gli occhi verdi del ragazzo che, a suo avviso, aveva  colpa di tutto: colpa della disgrazia della sua famiglia e colpa della  sua debolezza e colpa del suo isolamento e colpa della sua tristezza e…
Le ragioni per cui accusi il prossimo delle tue mancanze sono  infinite, almeno quanto modesti sono i motivi per cui accetti di domandare  perdono. Draco era un ragazzo terrorizzato: chiedergli di comportarsi da uomo  sarebbe stato molto oltre le sue possibilità.
Si volse di scatto, quasi l’avesse morso una serpe; mano  sulla bacchetta e le labbra strette in una sottilissima cicatrice.
Harry non tremava, perché dalla sua aveva l’esperienza di  mille battaglie e l’odio sordo delle eterne vittime. Aveva ogni ragione per  odiare Malfoy, perché il sangue di cui era tanto orgoglioso aveva nutrito il  mostro che l’aveva reso orfano mille volte: James e Lily erano fantasmi ormai  sbiaditi della memoria, ma non Sirius. Sirius era carne e sanguinava.
Se mi fossi annunciata subito, forse quel che accadde non  sarebbe mai capitato.
Non avrei mai scoperto il grigio nel rosso.
Non mi sarei mai innamorata di Draco.

*

Al riparo di quel cubicolo, trattenevo il fiato e aspettavo.
L’ho detto: Potter era il mio eroe. Non mi ero mai concessa  il lusso di pensarlo come qualcosa di diverso, malgrado fosse diventato,  crescendo, un ragazzo piuttosto attraente.
Era il Prescelto, il mio migliore amico e un combattente che  ammiravo: sospirare d’amore ai suoi piedi sarebbe stato troppo anche per me.
– Cru…
A mutare in modo radicale le mie intenzioni, fu una sillaba:  un sospiro o poco più. Non avevo preso in considerazione l’ipotesi che Malfoy  potesse essere tanto disperato da ricorrere a una maledizione senza perdono. Non  immaginavo nemmeno, tuttavia, che Harry arrivasse a usare un incantamento mille  volte più feroce. Sectumsempra.
Abbandonai il mio nascondiglio appena in tempo per vedere il  corpo di Draco tendersi in modo innaturale, mentre un fiotto vermiglio mi  esplodeva addosso e s’incollava al maiolicato del bagno con un plotch sinistro: l’odore dolciastro e rugginoso del sangue mi penetrò come una  maledizione.
Deglutii con difficoltà, abbassando lo sguardo: tra i miei  seni stava una rosa e puzzava di morte. A terra, straziato, Draco sboccava  sangue e bile, comprimendo invano con le dita l’orrenda ferita che Harry gli  aveva procurato.
– Vai a cercare aiuto, – bisbigliai. Pietrificato, il  Prescelto era di nuovo solo un bambino consegnato all’orrore di una vita senza  sconti. – Muoviti, Harry! – sibilai con una violenza che non mi apparteneva, ma  che avevo inventato su due piedi per quell’eterno istante senza ritorno.
Non mi volsi a verificare che mi avesse obbedito, ma  m’inginocchiai accanto a Draco. All’odore del sangue se n’era aggiunto un altro,  acido e acuto: anche i Malfoy non si curavano della forma davanti a un’agonia.
– Mi dispiace, – balbettai, prima di cercare la sua mano. Era  rossa, vischiosa e scivolava nella mia senza forza.
– Coraggio… Andrà tutto bene.
M’inventavo rassicurazioni in cui non credevo per prima, ma  tutto mi pareva preferibile a un silenzio che avrebbe amplificato lo strazio di  quell’ora.
Draco piegò un poco il capo e mi guardò: aveva gli occhi  pieni di lacrime – occhi di una bestiolina in agonia.
Mi portai la sua mano al viso, perché sentisse il mio calore;  perché sapesse che ero viva, io, ed ero con lui.
Il suo sangue dipingeva lacrime porpora sulle mie guance,  eppure non fu quello il dettaglio che mi strappò un gemito soffocato: sulla  candida pelle di quel braccio sottile, spiccava lo sfregio sinistro di un  teschio. Il Marchio Nero.
– Sei un Mangiamorte?
La mia voce fu poco più di un sussurro. Se anche avesse  posseduto una qualche consistenza, d’altra parte, Draco non avrebbe potuto  rispondermi.
Perse conoscenza tra le mie braccia: era bianco come il latte  e freddo come il marmo. La bocca purpurea di quella ferita aveva la bellezza  torbida e perfetta di una rosa nata dalla neve.
Una rosa d’inverno.

*

 3. Il sangue è sempre sporco
Harry ed io ci evitammo per i due giorni successivi: l’uno  chiedeva al Quidditch di distrarlo; l’altra riparava nella quiete protettiva  della biblioteca.
Non sapevamo come affrontare il discorso e confrontarci su  quanto avevamo vissuto, dunque preferivamo un silenzio strategico alla  vigliaccheria di parole di circostanza.
Non gli dissi che Draco era un Mangiamorte e che ne avevo le  prove; era un’omissione consapevole, che mi faceva sentire sporca e non mi dava  pace. Al contempo, avevo scoperto in Harry un’invisibile linea scura; forse  proprio lo spartiacque tra l’eroe tragico e il folle assassino di cui un’oscura  profezia prima e il Cappello Parlante poi avevano riferito.
Non dubitavo dell’onestà del mio migliore amico, beninteso,  ma cominciavo a interrogarmi sui danni collaterali di una vita al limite.
Harry aveva già perso tutto: