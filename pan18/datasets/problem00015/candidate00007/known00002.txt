nie wierzysz. – Ben bawił się doskonale. Nie przyszło mu do głowy, żeby przestawiać Semirowi telefon, ale pomysł był przedni i Ben zdecydował, że kiedyś go wykorzysta.
Semir rozejrzał się wokół siebie. Nawet jeśli Ben przestawiłby mu zegarek w telefonie, to nie przestawiłby pozycji Ziemi wobec Słońca. Najwyraźniej Semir przespał dzień aż do zachodu.
- Dobra, wierzę ci. – Semir wysiadł z samochodu. – Nikomu ani słowa! – dopowiedział, grożąc mu palcem.
- Okej, okej – zgodził się Ben bez wahania. Nie zamierzał opowiadać o chwilowej słabości przyjaciela. Mimo że sytuacja mogła być zabawna, to wskazywała też na fakt, że Semir jest bardziej wykończony niż mogłoby się wydawać.
*
Wrócili na komendę i załatwili wszystkie formalności na koniec dnia. Większość pracy wykonał Semir, chcąc wynagrodzić Benowi samotny patrol.
- No to fajrant – ogłosił radośnie Ben, gdy złożył ostatni podpis pod ostatnim druczkiem. Kto by pomyślał, że praca drogówki wiązała się z taką papierologią. – Podwieźć cię do domu?
Semir pomyślał o pustym mieszkaniu, które bez Andrei i dzieciaków wydawało się jeszcze smutniejsze niż zazwyczaj, i zdecydował, że nie chce tam wracać.
- Andrea wyjechała na kilka dni do matki i… – zaczął Semir.
- Okej, w takim razie jedziemy do mnie – oznajmił Ben. Zdążył już wyłączyć komputer, ubrać się, wyrzucić resztki jedzenia i w tym momencie stał przed Semirem i podawał mu kurtkę. – Co bierzemy na kolację?
Semir nie protestował. Towarzystwo dobrze mu zrobi.
*
- Nie mogę już patrzeć na jedzenie – oznajmił Semir, rzucając widelec na talerz i rozsiadając się wygodniej na kanapie. – Masz jakieś piwo? – krzyknął w stronę kuchni, gdzie zniknął Ben.
- Dla ciebie nie ma piwa, jest herbatka – odparł Ben, wręczając przyjacielowi czarny kubek.
- Dobre jedzenie, herbata, może jeszcze buziak w czółko i masaż stóp? – zapytał ze śmiechem Semir.
Ben przestał na chwilę sprzątać po kolacji, żeby na niego popatrzeć. Wzruszył ramionami i zebrał talerze ze stołu. Przechodząc za kanapą, na której siedział Semir, pochylił się i złożył soczystego całusa na skroni mężczyzny.
- Mua. Lepiej, kochanie? – Ben prawie zatoczył się ze śmiechu, patrząc jak Semir z obrzydzeniem wyciera pocałowane miejsce.
*
Gdy Ben skończył zmywać i wrócił do salonu, zastał Semira wpatrującego się z fascynacją w telewizor.
- Zamierzasz kupić odkurzacz z Telezakupów Mango? – zapytał Ben ze zdziwieniem.
- Co? – Semir oderwał wzrok od telewizora. – A, nie. – Nie przyznał się, że myślami błądził gdzieś naprawdę daleko.
- Oglądałeś go tak intensywnie, jakbyś miał na niego ochotę.
Semir wykazał się dojrzałością należącą do ludzi w jego wieku i w odpowiedzi rzucił w Bena frytką, która została na stole po kolacji.
Ben pogasił światła w pozostałych pokojach mieszkania. Mrok domu rozjaśniały tylko łagodny pomarańczowy blask sączący się z jednej zapalonej lampy w salonie oraz rozbłyski z ekranu telewizora. Wieczorne, chłodne powietrze wpadało do mieszkania przez okno, niosąc ze sobą zapach mokrej ziemi. Kiedy Ben opadł na kanapę obok Semira i wyłączył telewizor, atmosfera stała się niemal przytulna. Na zewnątrz hałasował niespodziewany deszcz.
- Przesuń się. – Ben popchnął lekko Semira, żeby ten od niego się odsunął.
Semir zmarszczył brwi.
- To nie było miłe – zaprotestował.
- Ech – westchnął głośno Ben. Pochylił się, chwycił przyjaciela za nogi i umieścił jego stopy na swoich kolanach, sprawiając tym samym, że Semir obrócił się na kanapie o dziewięćdziesiąt stopni.
- Co robisz? – zapytał Semir po chwili ciszy, patrząc z niezrozumieniem wymalowanym na twarzy. Ben nie odpowiedział. Spokojnie rozwiązywał jego buty, zdjął je z nóg i ustawił pod stołem. Kiedy zaczął ściągać jego skarpetki, Semir poruszył się niespokojnie.
- Chodziłem w tych butach cały dzień – ostrzegł.
- Brałeś prysznic po porannej krwawej jatce – przypomniał Ben.
Semir zdrętwiał na to wspomnienie.
- Ćśś… – Ben poklepał go uspokajająco po łydce.
- Mogłem nie umyć stóp – mówił dalej Semir, próbując rozładować sytuację, ale Ben tylko potrząsnął głową i spojrzał na niego znacząco. Mężczyźni w ciszy mierzyli się wzrokiem. W końcu Semir się poddał. Przełożył poduszkę pod plecy i oparł się o ramię kanapy, by móc swobodnie obserwować Bena. Drugi mężczyzna z uwagą podwinął nogawki jego dżinsów. Chwycił jego lewą stopę i zaczął poruszać nią w kostce, kręcąc delikatnie kółka to w lewo, to w prawo. Podobnie zrobił z prawą stopą, po czym zaczął masować duży palec u jednej i u drugiej nogi. Semir patrzył w milczeniu na jego pracujące dłonie. Czuł, jak mięśnie i ścięgna nóg powoli tracą napięcie, przynosząc nieoczekiwaną ulgę. Trzymając oburącz stopę przyjaciela, Ben powoli rozmasowywał podeszwę od palców do pięt. Nucił coś cicho, kompletnie skoncentrowany na wykonywanym zadaniu.
Semir wreszcie się rozluźnił, poddając się manipulacjom dokonywany na jego ciele. Opadł na oparcie i odchylił głowę, pozwalając, by przyjemne doznania go odprężyły. Poczuł, jak z każdą chwilą odpływa stres, zmęczenie traci swój ostry posmak, wszystko staje się bardziej miękkie, ciepłe, wygodne.
- Ktoś mi kiedyś mówił, że najwięcej napięcia nosimy w stopach – zauważył cicho Ben, gdy zobaczył, że Semir zaczyna się relaksować. Postanowił zapytać o nurtującą go sprawę. – Co dziś się stało?
- Z czym? – Semir próbował udawać, że nie wie, o co chodzi.
Nie