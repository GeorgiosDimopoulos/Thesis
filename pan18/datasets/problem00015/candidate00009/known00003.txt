Wiedziałem, że to ty. Schody nie skrzypią tak pod Lestrade’em. Zarzuciłeś już dietę?
- Zrzuciłem ostatnio trzy kilo. Dziękuję, że zapytałeś. A co u ciebie? Głowa cię przypadkiem nie boli?
Sherlock rzuca Watsonowi wściekłe spojrzenie. Doktorek nie wygląda na poruszonego, pije spokojnie herbatę, traktując Sherlocka jak obrażone dziecko. Mycroft uśmiecha się kątem ust.
- Wszystko w porządku, dziękuję za troskę – prycha Sherlock, zasłaniając się dzisiejszym The Times. Mycroft nie daje za wygraną.
- Żadnych skutków ubocznych? Różowe króliki nie kicają między naczyniami? Nie widzisz uśmiechniętych kotów? Ostatnio rozmawiałeś z moją parasolką, nazywając ją Pookie. To była najbardziej interesująca konwersacja od debaty między konserwatystami a partią robotniczą w 2006. Żałuję, że zniszczyłeś tę taśmę.
Dopiero śmiech Watsona wypłasza Sherlocka zza płachty papieru.
- Wyciągasz nieistotne szczegóły, Mycroft. Wciąż wydaje ci się, że jesteś tatusiem, prawda?
Strzał jest krótki, ale celny. Uśmiech zastyga na ustach Watsona, doktor z troską patrzy na Sherlocka, który siedzi bez ruchu, wpatrzony w starszego brata jak kot polujący na mysz.
- Muszę się zbierać do pracy – mruczy, nie kończąc kanapki, w pośpiechu zgarnia telefon i lekarską torbę i znika im z pola widzenia. Mycroft jest mu wdzięczny. Nie chciałby wyciągać tamtego epizodu przy Watsonie, zwłaszcza, że to on kiedyś zapytał –


-błysk-


- Podbierałeś mu smerfy? Zepsułeś Action Mana?
- Skończyłem.
Pamięć Hutton Hall sięga dziewiętnastego wieku, budynek jest pusty i głuchy, ze ścian spogląda szereg charakterystycznych holmesowskich twarzy o przenikliwych oczach, uwiecznionych na płótnie i fleszem dagerotypu. Sława domu już dawno przeminęła, chociaż Mycroft jest pewien, że kiedy Arthur Holmes kupił posiadłość od indyjskiego nababa był to świetny interes. 

Są ferie zimowe, przyjechał odpocząć od szkoły, od ciągłego zgiełku i złośliwości kolegów, którzy ustępują mu w ambicji i są o to zazdrośni. Minęły święta Bożego Narodzenia – święta u Holmesów są niepodobne do wszystkich innych – więc ojciec musiał wyjechać, by trzymać rękę na pulsie tego kraju, jak sam to określił. Pamiętaj, synu, nigdy nie angażuj się w politykę – przypomina sobie ostrzeżenia ojca i potrząsa głową. Nie ma obawy, nigdy do tego nie dojdzie. Wieczne imperium brytyjskie pożera swoich przedstawicieli, robi z nich ludzi słabych i godnych pożałowania, ludzi zdolnych posunąć się do wszystkiego, by tylko utrzymać władzę w swych rękach.

Z wyjątkiem ojca, rzecz jasna. William Holmes jest jak posąg, odporny na wszystko co próbuje go skusić. Włącznie z rodziną.

Mycroft szuka Sherlocka w bibliotece, kroki odbijają się echem od poszarzałych ścian. Przy wigilijnej kolacji zauważył, że Sherlock schudł, ma cienie pod oczami i wygląda na wykończonego. Cambridge musi być paskudniejszy od Oksfordu i Mycroft nie żałuje swojej decyzji. Żałuje tylko tego, że Sherlocka nie ma tam z nim. Drzwi do biblioteki są uchylone i Mycroft uśmiecha się nieznacznie – młodszy brat już dawno przestał być dla niego zagadką.
Sherlock siedzi na puszystym dywanie, oparty o fotel matki. Nogi ma skrzyżowane w kostkach, głowę odchyloną do tyłu, pierwsza szuflada sekretarzyka leży na podłodze tuż obok. Przez podłużne okno wpada białe zimowe światło.
Mycroft jest zadowolony, że Sherlock jest sam, może w końcu uda im się normalnie pogadać, tak jak dawniej. I wtedy Sherlock wzdycha głęboko i otwiera oczy rozszerzone w bezbrzeżnym szoku.
Sherlock ma podwiniętą koszulę, a strzykawka jest pusta. Nagle wszystko staje się proste.
- Sherlock?
Sherlock odwraca głowę z taką prędkością, że prawie skręca sobie kark. Ma oczy jak dzikie zwierzę, zaskoczone przez kłusownika i jak pantera spręża się do skoku. W zagięciu łokcia rośnie śliwkowy siniak. Po raz pierwszy od bardzo dawna Mycroft nie wie, co robić. Chce zawołać matkę, ale Sherlock opada nagle na podłogę, osłaniając głowę rękami jak bezbronny chłopiec.
- Zabierz je, zabierz je Mycroft, o Boże, weź je, zabierz je ode mnie…
Sherlock kołysze się nieprzerwanie w przód i tył jak rosyjska zabawka, ciemne pukle włosów są przesiąknięte potem. Szepcząca mantra wyrywa Mycrofta z osłupienia i zaczyna działać.
- Co mam zabrać?
- Zabierz je, zabierz je, proszę…
- Sherlock?! Co mam zabrać, powiedz mi, do diabła?!
- Niebo…
- Coś ty wziął, do cholery?!
- Niebo spada, a ja nie umiem go powstrzymać – wyrzuca z siebie Sherlock i Mycroft obejmuje go po raz pierwszy od wielu, wielu lat. Dwudziestolatek w jego ramionach jest wyższy od niego, ale i tak wczepia się w jego koszulę, szukając ochrony przed złudzeniami. Błękitne tęczówki Sherlocka niemal zniknęły, przysłonięte przez rozszerzone źrenice. Teraz obaj siedzą na dębowej posadzce i Mycroft wie, że jeśli nie będzie myślał dostatecznie szybko Violet Holmes wejdzie i zobaczy ich w tym stanie.
- Grzmot mówi do mnie – skowyczy Sherlock w kołnierzyk nieskazitelnej koszuli i Mycroft nie wie, czy młodszy brat cytuje Eliota czy słyszy dudnienie nieistniejącej burzy. Wszystko jedno. Musi go stąd zabrać. Coś wymyśli. Jest Holmesem.

Tamtego styczniowego dnia Mycroft po raz pierwszy kradnie kluczyki do buicka ojca i zawozi Sherlocka do Londynu. Ojciec jednego z tych kolegów, którzy są zazdrośni o jego sukcesy daje mu zastrzyk uspokajający, a Mycroft uczy się, że opium jest równie dostępne teraz jak było w siedemnastym stuleciu.
Po powrocie do domu Mycroft pali sekretarzyk z biblioteki na tyłach ogrodu. W szufladzie z podwójnym dnem znajduje nietknięte porcje narkotyków, rano matka robi