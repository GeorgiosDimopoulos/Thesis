surowo. Ta w odpowiedzi uniosła tylko hardo głowę.

— Al?

Chłopiec odwrócił się na pięcie. Przed nim stał tata, uśmiechając się lekko spokojnym, niewzruszonym, trochę tajemniczym uśmiechem. Albus zerknął ponad ramię Harry'ego i dostrzegł oddalającego się w kierunku trybun Zachariasza Smitha. Kilka kroków dalej stał Scorpius, który, widząc pytający wzrok Ala, odpowiedział mu teatralnym wzruszeniem ramion.

— Rozmawiałeś z ojcem Zoe? — zapytał młodszy Potter nieco podejrzliwie, jakby nie do końca dowierzał własnym oczom.

— A nie wyglądało na to, że rozmawiamy? — Tata odpowiedział mu pytaniem.

— I co?

— I nic.

— Ale jak to? Był przecież wściekły! — dopytywał się czarnowłosy chłopiec, podążając razem z Harrym w kierunku ich miejsc. — I co, odpuścił tak nagle?

— Tak nagle.

— Dlaczego?

— A dlaczego nie?

W takich chwilach Al naprawdę miał wątpliwości, czy przed laty tata dokonał słusznego wyboru, bo wszystko wskazywało na to, że do Slytherinu pasował wręcz wybitnie.

— Ale co mu powiedziałeś?!

Harry Potter przystanął na chwilę i popatrzył na syna z tym uśmiechem, którego nikt nie umiał do końca rozgryźć.

— Że dzieci nie odpowiadają za grzechy swoich ojców.

Wszystko wskazywało na to, że Albus nigdy się nie dowie, w jaki dokładnie sposób ojciec przekonał Zachariasza Smitha do ustąpienia. Chłopcu nie bardzo chciało się wierzyć, że tata ograniczył się tylko do przytoczenia tej mocno wyświechtanej sentencji, bo pan Smith nie wyglądał na kogoś, kto by się pozwolił taką sentencją zbyć. Ale ponieważ Harry był nieugięty, Albusowi pozostawały tylko spekulacje.

A w chwili obecnej — również kwestia odpowiedzi na dociekliwe pytania mamy i cioci.

— Harry, powiedz, co się stało?

— Mały kryzys — stwierdził spokojnie auror, siadając obok Ginny. — Ale już zażegnany.

Jego żona zmarszczyła podejrzliwie brwi.

— Czego chciał dzieciak Malfoya? — zapytała szeptem. Al zastrzygł uszami, jednocześnie udając, że zupełnie nie interesuje go to, co rodzice mówią.

— Pomocy. — Harry uśmiechnął się samymi kącikami ust. Ginny nadal spoglądała na niego podejrzliwie i nie wyglądała na usatysfakcjonowaną tym, co usłyszała. Hermiona z kolei popatrzyła na przyjaciela uważnie i nie powiedziała już nic więcej.

— No więc, Al — tata zwrócił się do niego — kto gra w waszej drużynie?

Chłopiec zrozumiał, że temat jest ostatecznie zamknięty.

— Kapitanem jest ścigająca Anita Davies z siódmego roku. Oprócz niej ścigają jeszcze Tamara Pucey z trzeciego, no i Score z naszego. — Udał, że nie słyszy prychnięć wujka. — Obrońcą jest Tristan Montague. Mówią, że jest drugim obok Demetriusa Flinta kandydatem na kapitana, kiedy Anita skończy szkołę. Demetrius i jego młodszy brat Augustus są pałkarzami. Dem za rok będzie już w siódmej klasie, a Triss dopiero w szóstej, ale Flintowie mają kartotekę grubszą od uzupełnionego wydania Historii Hogwartu — parsknął — więc możliwe, że Zabini wybierze Montague. A szukającą już znasz. — Wzruszył ramionami. W tym samym momencie trybuny zawrzały — na boisko wyszli przedstawiciele obu drużyn, a uszu widzów dobiegł głos Teofila Warbecka, etatowego komentatora Hogwartu.

— Szanowni nauczyciele, drodzy rodzice i uczniowie! Mam zaszczyt powitać was na drugim w tym sezonie meczu szkolnych rozgrywek o Puchar Quidditcha! — Wzmocniony zaklęciem Sonorus głos Teofila zadudnił niczym grzmot. Co zabawne, posada komentatora została mu powierzona bynajmniej nie ze względu na jego zaskakująco dużą wiedzę na temat quidditcha. Piętnastoletni Krukon, wnuk słynnej w magicznym świecie piosenkarki Celestyny Warbeck, miał naturalnie piękną barwę głosu i doskonałą dykcję. Dyrektor McGonagall zawsze powtarzała, że Teofila aż przyjemnie słuchać. Zwykle nie chwaliła się, że w ten sposób sprytnie uniknęła konieczności wybierania pomiędzy Cyrrusem McLaggenem z Gryffindoru a Patrickiem Buldestrode'em ze Slytherinu, co mogłoby pogorszyć i tak już napięte stosunki między tymi domami.

— A przed państwem reprezentanci Gryffindoru: Wood, Bell, Brown, Weasley, Jordan, Weasley i Potter!

Al poczuł, że od ogłuszającego wrzasku Gryfonów zaraz pęknął mu uszy. Ze względu na Jamesa i Rose, entuzjastycznie zaklaskał, chociaż daleko mu było do szaleństwa, które ogarnęło jego rodziców i wujka. Niespodziewanie poczuł dziwne pokrewieństwo dusz z poirytowaną ciocią Hermioną. Ją wyraźnie znacznie bardziej interesowało, czy Rose ma dobrze zawiązany szalik i wszystkie ochraniacze na miejscu.

— Z drugiej strony drużyna Slytherinu: Davies, Montague, Pucey, Malfoy, Flint, Flint i Smith!

Tym razem zagrzmiała zielono—srebrna część trybun. Chłopiec dostrzegł też jakiś ruch wśród Krukonów i przypomniał sobie, co Triss mówił o rodzicach Anity.

— W tym roku w obu drużynach mamy nowych zawodników. Robbie Wood, kapitan Gryfonów, powierzył stanowisko ścigającej Rose Weasley z pierwszego roku. Decyzja ryzykowna, zdaje się, że Wood postawił na członka słynnego klanu Weasleyów w nadziei, że geny i tym razem nie zawiodą. Tymczasem Anita Davies wprowadziła do swojej drużyny aż dwa nowe nazwiska — oby nadmierna wiara w utalentowanych, choć zupełnie niedoświadczonych graczy nie przyniosła jej dzisiaj klęski…

Krukoński, niepasjonujący się quidditchem komentator miał jeszcze tę zaletę, że w czasie starć Gryffindoru ze Slytherinem potrafił zachować niemal idealną neutralność. Gdyby zamiast niego przemawiał którykolwiek z członków zainteresowanych domów, z pewnością posypałyby się kąśliwe uwagi na temat co poniektórych zawodników. A tak? Pełen profesjonalizm.

— Oczywiście powstaje pytanie, czy w każdym z tych przypadków zadecydowały zdolności graczy, a nie zawodowstwo ich rodziców czy posiadanie solidnego zaplecza finansowego. Jak pamiętamy, ciotka Rose Weasley była swego czasu