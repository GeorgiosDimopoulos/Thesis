mogę już dłużej udawać, że wszystko jest w porządku. Że z tobą wszystko jest w porządku.

— Mam stresującą pracę, Bobbi — odpowiada Clint, nie odwracając się do niej. Dzisiaj naprawia gniazdko, któremu, zanim go nie rozkręcił, nic nie dolegało. — Nic dziwnego, że miewam gorsze noce.

— Ty nie miewasz gorszych nocy, Clint. Ty masz tylko złe.

Clint nie odpowiada.

— Ja po prostu… — Bobbi przerywa na chwilę, jakby szukała właściwych słów. — Ja po prostu martwię się o ciebie. Jestem twoją żoną — powtarza.

Nie: Kocham cię, ale: Jestem twoja żoną. Jakby to był obowiązek, jakby musiała, a nie chciała się o niego martwić. Clint sam już nie wie, czy doszukuje się drugiego dna tam, gdzie go nie ma, czy wręcz przeciwnie.

— Nic mi nie jest, Bobbi. To tylko bezsenność.

— Clint, spójrz na mnie.

Mimo woli odwraca się w jej stronę. Bobbi ma łzy w oczach.

— Potrzebujesz pomocy.

Clint krzywi się.

— Chryste, Bobbi, skąd ty bierzesz te teksty, z Cosmo?

— Może nie jestem psychiatrą, ale nie jestem też ślepa! Czasami… Czasami jest dobrze i wtedy wydaje mi się, że sobie wszystko uroiłam. Ale na jeden dobry dzień przypada pięć złych. Nie rozmawiasz ze mną, nie o ważnych rzeczach, nie tak jak…

Tak jak kiedyś, dopowiada Clint w myślach. Pochyla się znowu nad rozgrzebanym kontaktem. Po chwili słyszy za sobą cichy, drżący od powstrzymywanego płaczu głos Bobbi:

— Nie wiem, czy mogę tak żyć.

Clint też nie wie, czy może. Jest pewien, że nie powinna.

 

 

Clint coraz częściej ucieka do Rushmanów pod byle pretekstem. Świadomość tego, że Bobbi jest przez niego nieszczęśliwa, ciąży mu na sercu, a każde spojrzenie na jej smutną, zaciętą twarz przypomina mu, że nie potrafi przestać jej krzywdzić.

Lubi patrzeć na Rushmanów; lubi patrzeć, jak zmywają razem naczynia, jak Natalie śmieje się z żartów Alexa i jak Alex ciągnie ją zaczepnie za koński ogon. Nie jest pewny, na ile Rushmanowie zdają sobie sprawę z tego, co się dzieje z jego małżeństwem. Podejrzewa, że wiedzą więcej, niżby się spodziewał. Bobbi i Alex są w końcu dosyć blisko, chociaż Clint nie wie, na ile Bobbi mu ufa. Czasami wraca myślami do swojej rozmowy z Natalie (do jej śmiechu i piegów; nigdy do opuszczonego ramiączka), ale nawet teraz myśl o tym, że Bobbi mogłaby go zdradzić, jest dla niego całkowicie absurdalna.

Alex przy Clincie zachowuje się tak jak zawsze — śmieje się i żartuje, opowiadając niestworzone historie o klientach swojego małego biura. Chwali się sukcesami Natalie, która niedawno odeszła z kancelarii i została asystentką asystentki Tony’ego Starka — tak, tego Tony’ego Starka, faceta, który praktycznie samodzielnie zapewnia Ameryce przewagę nad Związkiem Radzieckim w wyścigu zbrojeń. Natalie co prawda nie zna się na broni, ale jest świetną prawniczką, a to, jak się okazało, było dla SI nie mniej ważne niż doktorat z fizyki kwantowej.

Clint nie przyznaje się Alexowi, że on sam odradzał Natalie rzucenie kancelarii. Nie podobało mu się, że Natalie z prawniczki ma awansować na sekretarkę. Wie, że ona sama się z nim zgadza, ale, jak mu wtedy powiedziała, nawet sekretarka sekretarki Starka zarabia trzy razy więcej niż partnerzy w jej kancelarii. Może to nie była dobra decyzja z punktu widzenia jej kariery, mówiła, ale dla niej i dla Alexa — tak. Potrzebowali pieniędzy, żeby spłacić dom i zaciągnąć kolejny kredyt, tym razem na rozwój biura podróży Alexa.

— Życie — Natalie skwitowała to ze smutnym, zupełnie nieprzekonującym uśmiechem.

Clint pamięta, że pozwolił jej wtedy oprzeć głowę na swoim ramieniu, dając jej chwilę na pożałowanie tej decyzji, zanim z pełnym przekonaniem co do słuszności swojego wyboru wyruszy na podbój Stark Industries.

Bez względu na wszystko, Clint jest jednak wdzięczny Alexowi za odciąganie jego myśli od Bobbi. Natalie… Z Natalie jest inaczej. Co prawda nigdy z nią nie rozmawia o tym, co się dzieje z jego małżeństwem, ale czuje, że nie musi. W oczach Natalie nadal widzi współczucie, ale tym razem mu to nie przeszkadza. Już nie.

Nie mówi więc o Bobbi, bo nie umie, tak jak nigdy nie umiał rozmawiać o uczuciach (na przykład powiedzieć Kocham cię bez wplecionego w wyznanie żartu), ale czasami — czasami mówi o innych rzeczach.

— Najgorsze były te dni, kiedy zaczynałem myśleć, że nie wszyscy są źli… Tak, wiesz, do szpiku kości. Czasami piłem z nimi piwo i oglądałem baseball, i nagle uderzało mnie to, że dobrze się bawię. Z gośćmi, którzy życzyli śmierci całej rzeszy porządnych Amerykanów. A ja niektórych z nich zaczynałem naprawdę lubić.

— Clint…

— Co to o mnie mówi, Nat? Jak… Jak ktokolwiek mógłby zapomnieć nawet na chwilę, gdzie jest i kim są — co robią — ludzie, z którymi rozmawia? Do tej pory śni mi się, że jestem tam z nimi, w tej pieprzonej piwnicy, i, Chryste, nie wiem, gramy w karty albo robimy coś równie banalnego… I to właściwie wszystko, po prostu tam jestem i spędzam razem z nimi czas, i dobrze się bawię — tylko że potem się budzę i czuję do siebie taki… Taki