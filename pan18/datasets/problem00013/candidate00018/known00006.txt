powierzono im eskortowanie lotniskowców – i wyglądało na to, że swój rozkaz traktują poważnie. White Plains zacisnęła bezsilnie pięści, patrząc na to. Wiedziała świetnie, że to atak zakrawający na szaleństwo, wręcz samobójczy. Niszczyciele nie mogły wyrządzić pancernikom większej krzywdy. Ale mogły kupić czas swoim koleżankom. I właśnie to robiły. Nie bacząc na cenę.

Pierwsza ruszyła USS Johnston, której długie, jasne włosy powiewały na wietrze, gdy mknęła wśród wybuchów coraz bliżej spadających pocisków. Uniosła rękę i jej niewielkie działka sto dwadzieścia milimetrów otworzyły ogień, strzelając niczym samotny kowboj do stada nacierających Indian. Lotniskowce eskortowe patrzyły z podziwem, jak tamta zręcznie manewruje, nie tylko unikając trafień, z których każde mogło rozerwać ją na strzępy, ale i odgryzając się. Chwilę potem wystrzeliła torpedy. Huk eksplozji i głośne przekleństwa miotane po japońsku był widocznymi znakami trafienia. Ktoś po tamtej stronie miał wrócić do domu z blizną lub w bandażach.

Moment potem chmura dymu i towarzyszący jej wybuch skryła blondynkę. Jej krzyk bólu rozległ się nad polem bitwy. Jednak w tym momencie płynące niedaleko dwie kolejne dziewczyny z dywizjonu niszczycieli, Roberts i Hoel wpadły między wrogów. Widać już było wyraźnie sylwetki Japonek, których olbrzymie pancerniki i ciężkie krążowniki wydawały się przygniatać samym ciężarem niewielkie niszczyciele. Ciemnoskóra Roberts zwarła się w pojedynku artyleryjskim z krążownikiem, uzyskując dzięki swojej szybkostrzelności jedno trafienie za drugim. Jej szarozielona spódniczka furkotała na wietrze, a w powietrzu słychać było śmiech towarzyszący każdemu trafieniu, które uzyskiwała. Jednak śmiech zamarł, gdy zaczęły na nią spadać pociski z największych dział japońskich okrętów. Deszcz stali i ognia, który ją otoczył nie dał małemu niszczycielowi cienia szans.  Gdy spowiła ją chmura gęstego dymu, nie sposób było zgadnąć, czy to tylko zasłona dymna, czy też ostatni znak jej morskiej drogi.

White Plains wypuszczała drżącymi rękami w niebo strzałę za strzałą, patrząc jak jedna po drugiej niszczyciele ruszają do samobójczego ataku. Nacierały, trafiały i ginęły, nie mając szans w walce z pływającymi fortecami, nad którymi powiewała biała flaga z czerwonym kołem. Ale walczyły, z ponurą determinacją, zdecydowane za wszelką cenę dać koleżankom z Taffy 3 potrzebny im czas.  Hoel, urodzona pesymistka, która zwykle w wolnym czasie zaszywała się gdzieś w kącie z książką,   mruknęła, „Wiedziałam, że tak to się kiedyś skończy, mówiłam...”, kreśląc piruety na wodzie. Nie zamierzała strzelać na ślepo, choć przy takiej ilości wrogów kogoś pewnie by i tak trafiła. Pogoda wciąż była fatalna, a wszechobecne wybuchy nie poprawiły widoczności. Co chwila poprawiała też okrągłe okulary, które zsuwały jej się z nosa. Ale w końcu jej wzrok w tej ferii cieni i sylwetek zauważył coś, co zwróciło jej uwagę. Japonka była nad wyraz wysoka, miała na sobie biały mundurek z bordową spódniczką i kołnierzykiem tej samej barwy, zaś jej kasztanowe, ozdobione kwiatowymi spinkami włosy chronił staroświecki parasol. Tym, co zwracało jednak najbardziej uwagę, były ogromne wieże artyleryjskie, oraz cała masa mniejszych. Kogoś takiego Hoel jeszcze nigdy nie widziała. „Co to za jedna?” pomyślała, nie tracąc jednak czasu. Zrobiła ostry zwrot i ustawiając się na dogodnej pozycji, odpaliła ku tamtej salwę torped, po chwili dodając jeszcze jedną. Tamta musiała to zauważyć, bo wykonała unik, po czym, ku zaskoczeniu Hoel, zrobiła zwrot w tył, wyraźnie uciekając przed pędzącymi ku niej, podobnym kształtem cygarom, torpedom Amerykanki. 

- Wracaj i walcz, ty tchórzliwa szmato! - krzyknęła Hoel w bezsilnej złości, jednak moment potem trafienie niemal przewróciło ją. Wrzasnęła z bólu, patrząc na rozorane lewe ramię i bezradnie zwisające zeń resztki dział kalibru sto dwadzieścia siedem milimetrów.
- Nawet nie waż się odzywać do Yamato-senpai, ty amerykańska zdziro! Ja, Chikuma, nie pozwolę ci się do niej zbliżyć! - usłyszała głos Japonki, która wypływała z chmury dymu równoległym kursem i stanęła przed nią, celując z czterech podwójnych wieżyczek. Tamta miała ciemne, długie włosy, które sięgały pasa. Odziana była na sobie głęboko wyciętą na udach, turkusową suknię azjatyckiego kroju. Hoel zauważyła też kołczan na ramieniu tamtej i pas startowy na prawym ramieniu, mimo że Japonka posiadała także ciężkie działa. Co to było?
- A ty coś za dziwadło? - spytała, robiąc zwrot. - Twoja stara puściła się z lotniskowcem?

Japonka nie odpowiedziała, poczerwieniała natomiast ze złości i dała salwę burtową w stronę Hoel. Z tej odległości nie mogła nie trafić, jej pociski uderzały celnie, niszcząc broń Hoel i raniąc ją. Jedno z trafień posłało ją na kolana. Przed oczami migotały jej światła, a krew spływała po twarzy. Wiedziała, że to już koniec. Tamta była za blisko, by jej uciec. Ale skoro była blisko, to oznaczało także... Uniosła prawą rękę i ostatnie działa niszczyciela odpowiedziały ogniem, zaś jęk bólu Chikumy był nieomylną oznaką trafienia. Hoel uśmiechnęła się, mimo bólu i gdy kolejny pocisk spadł na nią, pogrążyła się w głębinach Pacyfiku z poczuciem, że nie zawiodła. Miała nadzieję, że jej podopieczne nie przyniosą jej wstydu.

Mimo tego osobliwego i jedynego chyba w swoim rodzaju desperackiego baletu niszczycieli, Japonki parły do przodu, a ich pociski spadały coraz bliżej celów, jakimi były lotniskowce. White Plains zastanawiała się nawet przez chwilę, czy tamte mają świadomość, że mierzą do zaledwie lotniskowców eskortowych. Ale nie miało to znaczenia, bo z zawieruchy deszczu i dymu wylatywały kolejne pociski. Lotniskowce wystrzeliły jednak gros swoich samolotów. Pech chciał,