 

 

 

Albus è così intelligente che a Gellert non sembra vero aver trovato un suo pari.

Un semplice ragazzo della porta accanto, a capo di una famiglia disturbata; un genio incompreso preso in trappola da legami di sangue che non è pronto ad estinguere. Albus chiacchiera con lui con un sorriso sereno cucito sopra occhi tormentati; Gellert lo ascolta, beve dalla sua bocca, ribatte con arguzia e sente il cuore esplodere, colmo di stimoli.


Pensa che vorrebbe affondare le unghie nella sua carne e portarlo via con sé; non una pedina o un trofeo, ma una persona con cui camminare mano nella mano sulle ceneri del mondo che vuole distruggere.


 

***

 

Albus è così bello che a Gellert non sembra vero che lui ricambi il suo desiderio.

La prima volta che lo bacia e sente la sua bocca aprirsi con un gemito crede di impazzire. Affonda la sua lingua in lui e lo stringe; fa aderire i loro bacini e lo immobilizza sotto di sé, imponendogli la presenza delle sue mani avide sotto le vesti.


Ma Albus non è una vittima consenziente, no; Albus è esso stesso un carnefice, e con un colpo di reni ribalta le loro posizioni, e si insinua sulla sua pelle con l’ardore del primo amore che esplode.


Gellert sorride e lascia che sia lui a condurre il gioco, scoprendo nuovi modi di amare ed essere amati.


Solo perché lui è Albus.


 

***

 

Albus è così… assoluto dentro di lui, nel modo in cui si è insediato nella sua vita, che a Gellert non sembra vero essere in disaccordo su alcune cose.


E’ in momenti come questi che vorrebbe distruggere ogni ostacolo sul loro cammino, e odia Albus con l’intensità di tutta la sua passione per lui.


Eppure non può niente contro le sue obiezioni e le sue perplessità. Non è neppure una lontananza d’idee a renderlo reticente – quello, quantomeno, lo capirebbe.

La colpa è della sua famiglia, sempre e comunque. Ariana non può essere lasciata sola.


E Gellert la guarda, quindi; guarda quella piccola traditrice dagli occhi spenti e pensa al suo desiderio di sottrarre Albus a tutti, per portarlo via con sé.


 

***

 

La cosa che davvero non sopporta dello sguardo accusatore di Albus è che lui sa.


Sa che ha ceduto alla vendetta, solo con la speranza di affondare le unghie nella sua pelle e strapparlo dalla sua vita.


Gellert non si chiede neppure se sia stato un incidente o meno. L’unica cosa che può fare è ridere di una risata amara, mentre si rende conto che l’assoluto era solo dalla sua parte, e che Albus non avrà comunque problemi a voltargli le spalle, abbandonandolo al suo destino e ai suoi sogni di gloria.


Le uniche cose che gli restano.


Gellert è costretto a scappare, con il solo ricordo di quegli occhi tormentati dove fa capolino una smorfia di accusa.


E a Gellert non sembra vero che alla fine l’amore, l’unica forza divina riconosciuta da Albus, non sia stato abbastanza per tenerli legati - perché Albus non l’ha mai amato in modo assoluto, e Gellert ha capito troppo tardi di essersi condannato per colpa di un’illusione.


 