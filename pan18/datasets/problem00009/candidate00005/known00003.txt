chiamare!» Un piccolo Dean nella riuscita imitazione di un bullo.
«Dimmi, Clarence» ripeté gentilmente Gadreel. Ma l’insistenza sul nome mandò il ragazzino su tutte le furie «Senti, Angelo Strano, se c’è uno che non deve chiamarmi Clarence, che non deve chiamarmi in alcun modo, quello sei proprio tu! Angelo Triste, qui, ci teneva a darmi un nick, ma a me non piace». Con le braccia incrociate sul petto, guardava Gadreel dal basso all’alto, e senza lasciarsi intimidire.
Gadreel inclinò la testa con aria non meno beffarda e cocciuta «Molto bene – rispose asciutto – Io non ti chiamerò. Ma se, come in questo momento, dovessi avvertirti che sento l’orribile puzza dei leviatani… come potrei attirare la tua attenzione? Va bene… “mezzo-angelo”?»
Era evidentemente una provocazione. E in effetti colpì subito nel segno, poiché Clarence boccheggiò alla ricerca di una risposta abbastanza insolente.
Castiel, che li precedeva di pochi passi, si voltò all’improvviso, la mano sulla lama. Uno sguardo d’intesa passò tra i due angeli. Castiel protettivo posò una mano sulla spalla di Clarence, ma questi si divincolò, e dalla tasca cavò un corto pugnale dal manico d’osso, coperto di simboli strani.
I Leviatani, gorghi orrendi di nere gole e denti, furono su di loro prima che i tre potessero concertare la propria difesa. Caduti dal cielo come una nera pioggia immonda, una bionda dagli occhi taglienti, un grosso tizio butterato, e uno piccolo e bruno, gli occhiali dalla montatura leggera. Dean avrebbe detto che sembrava un esattore delle tasse. Almeno finché non aprì la bocca… Il collo si torse in modo impossibile, la creatura sembrava volerli inghiottire con tutta l’aria e la grigia foresta che li circondava. Gli altri lo imitarono, orrendi e deformi «Ma che puzza, ragazzi! – esclamò Clarence – la mamma non vi ha insegnato a lavarvi i denti?» Tre paia di occhi bestiali furono su di lui. Il tizio delle tasse, tornando per un attimo quasi umano, storse la bocca in una specie di sorriso, una smorfia che si allargò in un taglio orrendo, e poi nell’oscura, famelica voragine che i tre ben conoscevano… I tre Leviatani vennero avanti, e ognuno di loro fissava i vacui occhi ferini su Clarence, ignorando gli altri due. «Clarence!» urlò Castiel. Prima che potesse mettersi in mezzo, il mostro era già sul ragazzino, che non intendeva indietreggiare. Fu un attimo, un grido, un fiotto di sangue nero che usciva dal petto dell’orrenda creatura. Gadreel lo aveva colpito. Poi con un colpo netto gli fece saltare la testa. «Ah, che schifo!» sbottò Clarence, lordo da capo a piedi dell’immondo liquido. Poi: «Attento, Gadreel!». La bionda feroce era arrivata alle spalle dell’angelo, si contorse per spiccare un balzo, e i suoi denti affondarono sulla spalla, strappandogli un grido. Ma la risata di lei si strozzò in gola, soffocata da un rigurgito sanguigno. Castiel menò due fendenti, entrambe le mani armate: il grosso leviatano butterato e la bionda caddero ai suoi piedi, decapitati.
Si guardò intorno per un attimo, le braccia lungo il corpo. Era coperto da capo a piedi di nera sozzura, solo gli occhi brillavano di una purissima luce azzurra. Strinse a sé il bambino, mentre si chinava per soccorrere Gadreel. «Tutto bene, amico?»
Gadreel annuì.
Quando Castiel alzò la mano per curarlo, Gadreel protestò, come sempre faceva: «La tua grazia, Castiel…» disse con voce soffocata. «La mia grazia serve a questo. Guarigione.» rispose asciutto Castiel. Gadreel abbassò la voce, Clarence, che si era allontanato, li guardava da lontano, attento e preoccupato: «Ne avrai bisogno. Se vuoi salvare il bambino…» mormorò Gadreel.
Castiel sorrise. «Sarà il bambino a salvare noi» Una luce bianca attraversò le ferite dell’altro, rendendo la sua carne luminosa e trasparente come vetro.
Incuriosito dai loro bisbigli, Clarence avanzò a grandi passi baldanzosi. «Allora, Triste e Strano, vogliamo proseguire? Castiel crede di ricordare il passaggio per la terra… anche se ho qualche dubbio» Il sorriso impudente di Clarence era talmente simile a quello di Dean che Castiel dovette distogliere gli occhi. Quando tornò a guardarli, Gadreel lo stava osservando attentamente.
«Ci sono cose che dovresti dire, quando tornerai sulla terra» disse Gadreel al Serafino. Poi anche lui guardò altrove, imbarazzato dalle sue stesse parole.
Castiel si limitò a lanciargli un’occhiata intensa. Quando Clarence si voltò, il silenzio tra i due era così denso e significativo che il ragazzo sbuffò «Cosa state architettando, voi due?»
*
Camminavano già da un po’, quando l’aria immota del Purgatorio fu squarciata da un sibilo e da una specie di gorgoglio. Era lo scroscio crudele di una risata. Zanne bianche balenarono nella fioca luce crepuscolare.
Le creature, due, erano così simili tra loro da sembrare gemelle. Solo un esame più attento rivelò che si trattava di un uomo e di una donna, entrambi magrissimi e pallidi, i lunghi capelli neri e sporchi. Le iridi scure affondavano in reticoli