un ragazzo di nemmeno vent'anni, la prospettiva della vecchiaia doveva essere qualcosa di così lontano da essere difficile da immaginare. Per Marco, al contrario, era molto concreta: aveva visto il Babbo invecchiare e farsi sempre più debole col passare degli anni. Lui stesso non era più un giovincello, benché il potere della fenice contribuisse a mantenerlo in salute.

«Tu credi nell'aldilà?» gli domandò Ace improvvisamente, quasi cambiando totalmente discorso.

Marco lo fissò perplesso. «Sì. In un certo senso...»

«Oh.» Ace parve davvero stupito dalla cosa.

«Tu no?»

Ace alzò le spalle. «È solo che... Se esiste un aldilà, perché c'è prima un aldiqua?»

Marco rise. La logica di Ace era impeccabile. «Nella maggior parte delle religioni la vita è solo un percorso di passaggio» gli spiegò. «Una specie di prova da superare per raggiungere qualcosa di superiore.»

«Non ne so molto di religione» ammise Ace. «E non me la sento di sprecare ciò che ho adesso in prospettiva di qualcosa che forse avrò in futuro.» Era la sua filosofia di vita: senza alcun rimpianto.

«Non avevi qualcuno religioso, in famiglia?»

«Mah, considerando Dadan e i suoi, anche se lo fossero stati di certo non mi avrebbero insegnato nulla» commentò Ace, quasi fra sé. «Persino a scrivere...» Tagliò il discorso a metà, con la mano che andava a toccarsi il tatuaggio che aveva sul braccio, quella s sbarrata che Marco era convinto simboleggiasse ben più che un semplice errore del tatuatore. «Tu invece, sei religioso?» chiese Ace, per cambiare argomento.

«Non proprio. I miei genitori erano cristiani, per cui sono stato cresciuto come tale» rispose Marco, lo sguardo che vagava lontano a recuperare dei ricordi sopiti. «Quando sei in mare per tanto tempo e perdi compagni per strada, finisci per avere consolazione nel pensiero che siano ancora da qualche parte, di là.»

Ora Ace era interessato. C'erano così tanti pirati, su quella nave, che ancora non conosceva le storie di tutti. Marco era sicuramente il più elusivo di tutti, con quello sguardo misterioso e il modo in cui si divertiva a tenere segreti su tutto, per cui l'idea che gli avesse accennato alla sua famiglia lo rendeva eccitato.

«Di che parla la tua religione?» domandò allora, per cercare di mantenere vivo l'argomento.

«Esiste un Dio che ha creato l'universo e gli uomini, che però hanno peccato duramente contro di lui» spiegò allora Marco. «Allora, secoli dopo, ha mandato sulla terra suo figlio, per annunciare a tutti l'esistenza dell'aldilà.» Non era proprio così, ma era sicuro che Ace si sarebbe perso nelle troppe spiegazioni sulla trinità.

«Sembra più una favola» commentò Ace.

«In un certo senso lo è» rispose Marco. «Le favole sono il miglior modo per insegnare delle lezioni. Questa insegna che bisogna essere umili, pii e fiduciosi.»

«Raccontami ancora» disse allora Ace.

«Dio mandò suo figlio sulla terra attraverso una donna, la vergine Maria» raccontò allora Marco. «Era una donna buona e misericordiosa, senza peccato, e soprattutto con una fede incrollabile in Dio, per questo fu scelta, date le prove che la aspettavano. Suo marito lo era allo stesso modo, tanto da accettare che la moglie portasse in grembo il figlio di Dio.»

«Che prove?» domandò Ace.

«Il figlio di Dio non ebbe vita facile, perché nessuno gli credeva. E quelli che gli credevano volevano ucciderlo» spiegò pazientemente Marco. «Ad esempio, quando era appena nato il Re di quella terra pensò che fosse destinato a governare sulla terra al posto suo, per cui cercò di ucciderlo giustiziando tutti i neonati nati in quel periodo. Lui si salvò perché Dio aveva avvertito Maria di scappare nel deserto. Il Re non aveva capito che il regno di Dio non era sulla terra.»

«Ah.» Ace scostò per la prima volta il sguardo da lui per guardare lontano e i suoi pugni si strinsero leggermente. «Come mia madre» disse poi, in un singhiozzo.

Marco sbatté le palpebre. Sì, ricordava vagamente che la madre di Ace lo aveva tenuto in grembo più di quanto fosse necessario per salvarlo, ma non aveva ricollegato che le due vicende avessero in effetti più punti di contatto di quanti ne immaginava. Certo, Ace non era il figlio di Dio, questo no, però l'impronta di suo padre lo seguiva sempre, per quanto cercasse di liberarsene o per quanto gli altri non gli dessero peso.

«Capita spesso che si cerchi di distruggere la discendenza di un re alla sua morte» affermò allora.

«Già, be', a Maria è andata anche bene, aveva Dio che la proteggeva» disse Ace, con una leggera smorfia. «Mia madre non aveva nessuno e per di più era stata con un demonio.»

Marco non disse nulla. Per quanto avesse conosciuto Roger e sapesse bene che c'era del buono in lui, non vedeva alcun punto nel cercare di fargli cambiare idea. Ace aveva sofferto troppo nella sua vita e, indubbiamente, parte della colpa era imputabile all'irresponsabilità di Roger. Non c'era