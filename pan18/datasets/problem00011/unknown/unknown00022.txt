non sa bene come tirarsi fuori da una situazione spigolosa. Misuro ogni cosa: i miei passi, i miei gesti, le mie emozioni, perfino i battiti del mio cuore. Niente dovrà emergere per farti scappare via un'altra volta. Questi giorni senza di te mi hanno insegnato l'arte del controllo, l'arte del mettere a letto la rabbia e lasciarla sotto riposare sotto una coperta di buon senso.

Ti invito ad entrare, togliti il mantello, siediti, vuoi una cosa?, no, grazie, sto bene così.

Restiamo a squadrarci per qualche secondo e mi rendo conto che è già successo. Il primo settembre di diversi anni fa, seduti ai capi opposti di uno scompartimento, a studiarci, soppesarci. A sceglierci. Nei tuoi occhi c'è la stessa ombra di cautela, la stessa scintilla curiosa. Sei cresciuto, ma sei cambiato così poco. Resti ancora un libro spalancato.

"Perché adesso?" mi domandi di punto in bianco e non so davvero cosa dirti. Era solo diventato tutto troppo... troppo. Mi sentivo come sul principio di un'esplosione e ho dovuto affidarmi alle tue labbra per non andare in frantumi. Vorrei dirtelo, ma non ci riesco. Accontentati di questa scrollata di spalle e delle mie parole non dette.

"Ti ho aspettato per anni, anche se mi sembrava strano e sbagliato. Quindi, perché adesso?"

Oltre lo shock che ricavo dalla tua confessione, riesco a distinguere la disperazione che ti spezza la voce su quell'ultimo punto di domanda e che è lampante nei tuoi occhi, che mi inchiodano ed esigono una risposta. Ma cosa mai posso dirti, James? Non capisci? Siamo vittime di uno scherzo cosmico che non fa ridere. Ci siamo aspettati per anni ma non ci siamo mai presentati all'appuntamento, ostacolati dalle stesse paure. E adesso ci guardiamo in faccia e sappiamo che è troppo tardi, che quel maledetto anello scintilla all'anulare di Lily e non c'è verso di sfilarlo.

Le mie mani ti stanno già cercando, il tuo odore è già nei miei polmoni e il tuo respiro è già sulla mia spalla, sul mio collo, mi cola dentro e sparisce da qualche parte, lasciandomi piccoli brividi di freddo. Non ho voglia di parlare, ma non ho neanche voglia di osare ancora. C'è un confine, lo sento premere come cemento armato contro il petto.

Sei irrimediabilmente oltre, non ho più modo di raggiungerti.

 

***

 

Remus si Materializza in camera mia, un po' in bilico sulla soglia, andando contro ogni norma della buona educazione. Non che sia abbastanza cosciente da poterlo notare e rimproverarlo di conseguenza. La mezza bottiglia di Odgen Stravecchio che ho mandato giù per tutta la notte, a sorsi piccoli e costanti, mi ha annacquato il cervello e malapena sono cosciente che ci sia qualcuno a tre metri e mezzo da me.

Di colpo, però, avverto come un'onda sciacquarmi da capo a piedi e il profondo senso di beato disorientamento viene sostituita da una lucidità quasi agghiacciante. Remus ha vanificato la mia notte brava in un colpo di bacchetta, per lo stesso motivo che ho avuto io di darle luogo.

Mesi di esercizio e coercizione su me stesso non sono serviti a prepararmi a questo momento. Infilo la testa sotto il cuscino e Remus mi permette di godere della posizione solo per qualche secondo prima di strapparmi via dal mio nascondiglio.

"Va bene," sbotta in tono pratico. "Ti sei crogiolato abbastanza nel dramma. Adesso lavati e vestiti; la cerimonia inizia tra dieci minuti."

Ed eccoci, dieci minuti dopo, in una piccola e addobbata aula del Ministero che solitamente ospita i matrimoni. Non ricordo che tu sia mai stato così in ordine, o così nervoso. Continui a cercarmi mentre i funzionari del Ministero finiscono di preparare le loro carte, ma la tua mano è salda in quella di Lily. Ti sorrido, mi sforzo di ignorare l'intreccio delle vostre dita. Sollevo entrambi i pollici per incoraggiarti, ma ho come l'impressione che sono altre le dita che vorrei rivolgerti e sarebbe un gesto figlio di quella rabbia che sento borbottare e borbottare, pericolosamente vicina a risvegliarsi del tutto.

Il secondo dopo è tutto pronto e quello successivo ti vede, tremante ed emozionato, mentre le infili la fede all'anulare e la guardi dritto negli occhi, giurandole di rispettare ogni promessa matrimoniale e di restarle accanto finché morte non sopraggiunga. Per qualche motivo, però, non riesco a sopportare lei che infila la fede al tuo dito. Ti sta inequivocabilmente rivendicando come suo e l'ultima scintilla di speranza che non sapevo d'aver nutrito si spegne gradualmente, sprofondandomi nel buio che ha il suono delle vostre labbra che schioccano appena, baciandosi.

Però batto le mani insieme a tutti gli altri e firmo quando il funzionario mi mette sotto al naso un documento col tuo nome accanto al suo, chiedendomi di testimoniare l'unione e ufficializzarla.

Da qualche parte nella mia testa, sono sorpreso di scoprire di averlo già fatto molto, molto tempo fa.

 

***

 

La vita matrimoniale ti fascia come una bolla e quasi ti isola non solo da me, ma dal mondo intero. Ogni giorno tu e Lily avete qualcosa da fare, un mobile da scegliere, un muro da tinteggiare, una stanza da pulire, qualcuno