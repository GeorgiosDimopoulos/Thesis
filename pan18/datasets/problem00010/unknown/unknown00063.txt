 

Ha sempre avuto una vita segnata dai vizi. Nonostante ogni suo capriccio venga soddisfatto (per la paura, negli occhi di sua madre, di rivedere il fuoco sulle sue mani), Gabrielle è sempre stata sola.

“E’ una bambola maledetta”, questo mormorano di lei gli altri bambini, che hanno assistito a qualche suo sfogo di rabbia “Ma è così bella, vorrei che fosse mia amica.”

I sussurri sembrano lontani e lei li osserva con distacco, senza alcuna emozione.


Si sono fatti tutti ingannare dalla Veela, quindi non sono degni di lei.


 

***

 

La prima e ultima volta che si innamora è a undici anni, riemergendo da un lago ghiacciato.

Quel ragazzo, Harry, aveva visto una bambina fradicia, con i capelli scomposti nell’acqua, che indossava una semplice tunica da strega… e l’aveva salvata.

Nessun potere di Veela attivo. Nessun inganno da oltrepassare – solo lei, Gabrielle, bambina sporca e perduta senza la possibilità di incendiare ogni cosa.

Harry l’aveva vista così e l’aveva salvata.

Da allora, Gabrielle sa che non sarà mai soddisfatta finché non riuscirà ad ottenerlo per sé.

 

***

 

Ha passato anni ad aspettare l’occasione; ha passato mesi a pregare che la guerra finisse in fretta e che lui ne uscisse vivo, pronto a ritrovarla.


L’ha rivisto alla nascita di Victoire, mano nella mano con Ginevra, con il sorriso di chi ha ottenuto tutto dalla vita.


Gabrielle ha stretto le mani e contenuto le fiamme, e ha pensato ad un modo per allontanarlo dal mondo.

 

***

 

Non le è importato, alla fine, dover far appello al suo potere di Veela per riuscire a trascinarlo fuori da quella casa. Non le è importato dell’inganno, o del fatto che anche lui fosse caduto in una trappola.


Harry. Importava solo lui e il desiderio ardente da estinguere.


Ha smaterializzato entrambi lontano, in un capanno sul mare, e ha ignorato il suo sguardo artificiale per concentrarsi su se stessa.


Gabrielle, la rosa di velluto che non si sfalda con il tocco rude del desiderio;  Gabrielle, boccoli di luna che scivolano sulla pelle tanto agognata, seguendo gli ansiti della canzone che ha costruito nei suoi sogni nel corso di tutti questi anni.


E quando l’incanto giunge alla fine, quando lei si rilassa e la Veela lascia il posto alla bambola maledetta, Gabrielle apre gli occhi e trova lo sguardo terrorizzato di chi si è reso conto di aver vissuto una menzogna.

 

***

 

“Non avresti dovuto farlo” sono le parole colme d’orrore con cui lui spezza il sogno.

“Io amo Ginny, maledizione, voglio un futuro con lei!” sono le piaghe sbocciate sulle mani di lei, la pelle nera e carbonizzata attorno.


Prova a contrastarlo, prima che sia troppo tardi.


“Non voglio il tuo futuro, non voglio il tuo amore. Voglio solo te, ancora e ancora” ha risposto quindi, in una muta richiesta di perdono, in una preghiera.


Torna.


“Non ci sarà nessuna prossima volta”.


Gabrielle, la rosa di velluto, con i petali ruvidi che non sgualciscono sotto il tocco rude del desiderio, ha scoperto troppo tardi che può lo stesso sfaldarsi in mezzo alle fiamme.


E quando Harry se ne va, Gabrielle urla il suo dolore incendiando ogni cosa attorno a sé – anche se stessa.