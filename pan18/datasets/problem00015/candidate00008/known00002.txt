półce kota.

— Nie mam pojęcia — odparł szczerze Bones. — Sądziłem, że nie chce się wynieść z moich kwater, bo lubi ze  mną mieszkać.

Jim parsknął śmiechem, klepnął Bonesa w ramię i wskazał kciukiem na drzwi. Mężczyźni wyszli z ambulatorium i skierowali się do jadalni. Tam Kirk nałożył sobie stek (najmniej podejrzanie wyglądająca ryba wylądowała na talerzu McCoya), po czym wraz z tacą przemanewrował przez pół pokoju, by w końcu usiąść obok Spocka. Bones niechętnie podążył za nim.

— Coś ciekawego? — spytał wesoło Jim, a lekarz dostrzegł, że jego przyjaciel stara się nie patrzeć na w większości zieloną zawartość talerza Wolkanina. 

— Raczej nie, kapitanie — odparł spokojnie Spock, robiąc nieco miejsca dla pozostałych mężczyzn. Jim bezceremonialnie rozłożył się na połowie stołu.

— Pamiętacie Johna Mitchella? — McCoy przytaknął. Pamiętał doskonale. John był jednym z młodszych i lepszych kapitanów Floty i jeszcze za czasów Akademii kadet Kirk uwielbiał z nim pić. — Chcą rozbić jego drużynę marzeń — poinformował Kirk, nabijając imponujących rozmiarów kawałek steku na widelec.

— Co? — spytał ze zdziwieniem McCoy, z wrażenia opuszczając sztućce. Musiał się przesłyszeć. Nie było powodu, dla którego dowództwo mogłoby chcieć podzielić załogę Mitchella — załogę idealną, notabene, zgraną, złożoną z wieloletnich przyjaciół, gotową oddać za siebie życie. — Dlaczego?

— Admirał Chandra — Kirk skrzywił się na dźwięk nazwiska — uznał, że wśród załogi Mitchella panują zbyt przyjacielskie, a za mało profesjonalne stosunki. Dlatego dał mu wybór: albo jego statek, albo jego ludzie.

— I John wybrał Marigold? — zdziwił się McCoy. Jim zaprzeczył.

— Jasne, że nie. Wybrał załogę. Pike i Archer robią teraz wszystko, by mógł też zatrzymać statek. — Jim pokręcił głową. — Ale to jest straszne. Nie wyobrażam sobie sytuacji, w której musiałbym wybierać pomiędzy wami a Enterprise.

— Wybór byłby prosty — odezwał się nagle Spock. Odłożył sztućce na talerz i schludnie je poukładał; dopiero wtedy spojrzał na towarzyszy. — Oficer Floty ma obowiązki wobec przełożonych i statku, nie całej załogi.

Bones był dumny, że Jim powstrzymał się przed wytrzeszczeniem oczu.

— Tak, dla ciebie to takie proste — zakpił lekarz, patrząc prosto na komandora. — Jako emocjonalna kaleka jesteś niezdolny do przywiązania się do czegokolwiek, co ma puls.

Bones gwałtownie odsunął krzesło i wstał, przeszedł przez całe pomieszczenie i wyszedł z jadalni. Skierował się do ambulatorium, gdzie wpadł jak burza; otworzył drzwi tak gwałtownie, że Chapel podskoczyła.

— Jimmy, idziemy — zawołał, oczekując, że poirytowany przerwaniem drzemki kociak potulnie wyjdzie z szafki, zamiauczy coś i podrepcze za nim. Kociak się jednak nie pojawił. — Jimmy!

— Niech pan nie krzyczy — fuknęła na niego pielęgniarka. — To kot, i tak nie przyjdzie.

— Nie?

Chapel pokręciła głową.

— Taka już natura kotów — wyjaśniła — że przywiązują się do miejsc, nie ludzi.

***

Dalsze obserwacje zachowań kota i Spocka zdawały się potwierdzać przypuszczenia Scotty’ego — Bonesowi wydawało się, że zauważa coraz więcej podobieństw, choć może mu się tylko wydawało. Nie ograniczały się one jedynie do zapierających dech w piersiach umiejętności towarzyskich obydwu obserwowanych, nie; teraz McCoy był pewien, że jego kot jest takim samym cholernie upartym indywidualistą, co Spock. Wiedział też, że żadnego z nich nie powinno się prowokować, bo to się na pewno źle skończy (no dobra, na własnej skórze przekonał się tylko, że nie należy irytować Jimmy’ego, ale widział, co zaszło wtedy na mostku, a legendy o wolkańskiej sile były… cóż, legendarne) oraz że obydwaj zaskakująco często się myją (choć ta informacja wcale nie uczyniła życia lekarza lepszym). To ostatnie z kolei spowodowało zupełnie inne odkrycie, które — odpowiednio użyte, co podpowiedział uczynnie Scotty — mogłoby stanowić świetne narzędzie tresury.

Zarówno Wolkanie jak i koty nie przepadają za wodą.

***

— Cholerny, cholerny kot. — McCoy rzucił wściekłe spojrzenie kotu, który z obrażoną miną siedział na jednym z łóżek w ambulatorium. — Upaprał się czymś w maszynowni, wrócił śmierdzący i co, oczekiwał, że pozwolę mu się kręcić w sterylnym otoczeniu?

— Niech pan się nie rusza — poprosiła Chapel, próbując obandażować lekarzowi rękę, którą ten aktualnie wskazywał na kota. Bones westchnął i położył dłoń z powrotem na stoliku. — Co właściwie pan próbował zrobić?

— Wykąpać go.

Pielęgniarka przewróciła oczyma.

— Koty nie lubią wody — zauważyła tonem łagodnej reprymendy.

— Zauważyłem.

Chapel zawiązała bandaż. McCoy był pewien, że pielęgniarka miała wielką ochotę zakończyć wiązanie dziewczęcą kokardką, ale ciężko wypracowany profesjonalizm jej na to nie pozwolił. Bogu dzięki, jego młodzi podwładni zaczynali być wreszcie prawdziwie przydatni. Dzieci tak szybko dorastają, pomyślał Bones nie bez cienia goryczy i spojrzał na kota. Według wszelkiego prawdopodobieństwa nogę w San Francisco postawi dopiero za tydzień.

— Gotowe — powiedziała z uśmiechem Christine i poklepała swoje rękodzieło. McCoy syknął.
— Dziękuję.

Mężczyzna wstał z krzesła i skierował się do wyjścia z ambulatorium. Przystanął na chwilę przy drzwiach i obejrzał się za siebie; Jimmy zeskoczył z łóżka i przybiegł do niego, stanął przy nodze lekarza, otarł się o nią i poczekał, aż McCoy otworzy drzwi. Kociak wyszedł z ambulatorium z lekarzem, ale nie podreptał za nim na mostek. To Bones uważał za swój prywatny sukces i zapowiedź następnych — czegoś tego kota udało mu