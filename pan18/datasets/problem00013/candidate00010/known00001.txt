z tym to już po prostu nie zdąży, bo zanim skończy trzydzieści lat i w ogóle będzie mogła kandydować, Gibborim zaleją cały świat tym głupim potopem i o, tyle Gert swój fotel senatora widziała.

Gertrude naprawdę chciałaby powiedzieć, że nie żałuje żadnej z podjętych w ciągu ostatnich tygodni decyzji, ale tak niestety nie jest. Może gdyby Gertrude nie było w domu tak (względnie, oczywiście) dobrze, gdyby była trochę mniej zadowolona ze swojego dotychczasowego życia, łatwiej byłoby jej teraz za tym życiem nie tęsknić.

A tak?

— Gert? — pyta Molly zaspanym głosem, wtulając głowę w gładką i chłodną skórę Starej Koronki. — Kiedy będziemy mogli wrócić do domu?

Pomiędzy snem i jawą, Molly zawsze zapomina.

— Nigdy — odpowiada Gertrude z brutalną szczerością, ale tak trzeba. — Nasi rodzice okazali się psychopatycznymi mordercami, którzy dzięki swoim supermocom kontrolują całe Los Angeles i przewodzą obejmującej całą Kalifornię siatce przestępczej.

Uszu Gertude dobiega niezbyt eleganckie smarknięcie.

— Ale ja chcę do mamy — chlipie Molly trochę zduszonym głosem. — Gert, zrób tak, żebym mogła wrócić do mamy…

— Hej, bąku, dlaczego nie śpisz? — Chase odwraca się w ich stronę, rozklejając zalepione snem oczy. — Obudzisz resztę, a wiesz, jaką jęczybułą potrafi być Karolina, kiedy się nie wyśpi.

Gertrude czuje się dziwnie zirytowana jego wtrętem i nie ma to nic wspólnego z tym, że Chase brzmi tak, jakby uśmiechał się ciepło na samo wspomnienie Karoliny. (Nie żeby Gert to przeszkadzało, ale by się opanował, nie?)

— Cha-a-ase. — Molly wydaje się być tak przeogromnie nieszczęśliwa, że serce się kraje. — Ja już nie chcę spać w jaskini i jeść wszystkiego z puszki, i myć głowy w zimnej wodzie. Ja już się zmęczyłam uciekaniem i chcę wrócić do do-o-mu…

— Molly, nie płacz. — Stara Koronka unosi lekko głowę, kiedy słyszy ciche szuranie czyichś stóp o kamienne podłoże, ale uspokojona znajomym zapachem mruży ślepia i znowu układa się do snu. — Nie płacz, wszystko będzie dobrze…

— Nie kłam dziecku w żywe oczy — cedzi Gert, niby wściekła, ale nie dość, żeby robić Chase’owi głośną awanturę.

— Nie kłamię — odpowiada Chase z uśmiechem. W ciemności jego oczy i zęby błyskają wilczą bielą, ale kiedy zaczyna mówić, jego głos jest ciepły i łagodny.

Naburmuszona, mamrocząc coś niecenzuralnego pod nosem, Gertrude zasypia jako pierwsza.

 


 



iv. stara koronka


 

Jakby tego było mało, Gertrude jest połączona jakąś mistyczną więzią ze swoim udomowionym deinonychem[1], którego nazwała dla żartu Starą Koronką. Kiedyś Gert myślała, że Koronka jest velociraptorem, bo wyglądała dokładnie tak, jak te komputerowe dinozaury z Parku Jurajskiego Spielberga. Nie ma to na szczęście znaczenia, bo chociaż mało kto wie, co to jest deinonych, to nadspodziewanie wiele osób daje się szybko przekonać do współpracy, kiedy poczuje kwaśny oddech genetycznie zmutowanego dinozaura na karku.

Koronka to zresztą Koronka — gatunek ma tutaj znaczenie drugorzędne. Arszenik kocha Starą Koronkę, a Stara Koronka kocha Arszenik. I tak w całkowicie absurdalny sposób opiekowanie się nie do końca udomowionym dinozaurem okazało się najprostszą rzeczą, jaką Gert kiedykolwiek robiła. Można by powiedzieć, że to ironia losu, ale serio, nawet najbardziej zatwardziały w swojej niemainstreamowości hipster musiałby przyznać, że w dinozaurach nie ma tak naprawdę nic ironicznego.

Bez urazy dla hipsterów, oczywiście.


 



 



v. arszenik


 

Bo teraz Gertrude jest Arszenikiem. Wymyślając sobie ten pseudonim, nie wyszła co prawda poza proste skojarzenie z filmem Arszenik i stare koronki, ale na upartego można się tam pewnie doszukać jakiegoś drugiego dna. Nie brzmi to może tak złowrogo jak Magneto, ani tak dumnie jak Iron Man, ale Gert pozwoli sobie zauważyć, że jej alias i tak jest o niebo mniej przypałowy niż Spider-Mana czy Kapitana Ameryki. (Kapitan Ameryka, serio, ludzie to nie mają za grosz wstydu i dobrego smaku). Nico każe się nazywać Siostrą Grimm, a Karolina – Lucy Na Niebie. Chase’owi z oczywistych względów wybierają alias Pyskówka. Wreszcie Molly — początkowo wbrew sobie — zostaje Brutalem (bo nie ma takiej siły, żeby mówili na nią w trakcie walki Księżniczka Przepotężna, no nie ma). I tylko Alex nie wybiera sobie żadnego pseudonimu, ale wówczas nie zwracają na to uwagi.

— Gertrude to moje imię z czasów niewoli, Alex — mówi mu Gert spokojnie i niby od niechcenia, tak jakby w ogóle jej nie obchodziło to, że odrzucając swoje imię odrzuca wszystko, co się z nim wiązało. (Tak jakby wybór, którego właśnie dokonywała, był jedyny, oczywisty, banalnie wręcz prosty). — Ty możesz dalej nazywać się tak, jak nazwali cię twoi psychopatyczni starzy, ale my wszyscy zaczynamy od nowa. Zgadza się, Brutal?

— Zgadza się, Arszenik! — odpowiada entuzjastycznie Molly i cała buzia się jej śmieje. Alex przewraca tylko oczami i wydaje się z siebie jakiś bliżej nieokreślony dźwięk, coś pomiędzy pełnym irytacji parsknięciem a cierpiętniczym westchnieniem. Niestety w tym momencie ni z gruszki, ni z pietruszki kojarzy się Gert z lekko nadętą żabą i ta wizja wystarczy, żeby i ona się uśmiechnęła.

No bo właściwie czemu nie? Gertrude jest młoda i ma swojego własnego dinozaura, i tak jak oni wszyscy czuje się nieśmiertelna (nie jest). Upojona wolnością i niedawnym zwycięstwem myśli, że może stworzyć samą siebie na nowo (nie