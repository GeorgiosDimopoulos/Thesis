un attimo, a giudicare dal silenzio improvviso, poi aggiunge, con una nota di terrore nella voce: «Più ci penso e meno la mia teoria mi sembra campata per aria. Ti prego, dimmi che sto iperanalizzando e che non ho appena scoperto una grande e terribile verità universale». Cora alza nuovamente gli occhi al cielo, ma stavolta si sente in dovere di frenare la logorrea isterica dell’altro prima che a rimetterci siano le sue orecchie, oltre alla sua concentrazione. «No, non hai scoperto nessuna grande verità e sì, stai iperanalizzando. Derek è un idiota, tutto qui» dice. «Mh. Ha senso, anche Scott è un idiota.» Cora pensa davvero che sia finita lì, con sua somma gioia, ma è rapidamente costretta a ricredersi quando Stiles, dopo un minuto intero di quiete, torna all’attacco. «Però davvero, bisogna essere molto idioti per trovarsele tutte pazze. Pazze nel senso di mentalmente disturbate, pazze con turbe psichiche, non pazze-pazzerelle. Cioè, ci vuole occhio. Abilità. Masochismo. Qualcosa.» Cora sbuffa un sospiro irritato. «Credevo che la mia fosse una famiglia disfunzionale, ma voi Hale abbattete il concetto stesso di famiglia disfunzionale!» E Cora a quel punto ha semplicemente raggiunto il suo limite di sopportazione, per un giorno solo. «Senti, non m’importa cosa pensi di noi, o di Derek…» «Credevo avessimo appena concordato sul fatto che è un idiota?» la interrompe Stiles. «È un idiota!» ruggisce Cora, che non è mai stata una ragazza con tanti peli sulla lingua, «ma è pur sempre mio fratello ed è l’unica famiglia che mi rimane, per quanto “disfunzionale” possa essere.» «Nessuno si ricorda mai del caro vecchio zio Peter?» giunge dall’alto la voce melliflua di suo zio, e Cora solleva lo sguardo dall’ennesima raccolta di leggende celtiche per lanciare un’occhiataccia al nuovo arrivato e al suo irritantissimo sorrisetto. «Il caro vecchio zio Peter che non si è fatto scrupoli a tagliare in due sua nipote – mia sorella! – per un paio di occhi rossi e un set di zanne più lunghe? Quel caro vecchio zio Peter?» Peter, saggiamente, sceglie di ritirarsi senza aggiungere altro, le mani alzate in segno di resa; Cora fa giusto in tempo a compiacersene, prima che lo sguardo le cada su Stiles. «Vedi?» inizia lui, e Cora si chiede se le sue sopracciglia non vogliano divorziare dalla sua fronte in via definitiva, tanto sono inarcate. «Disfunzionale» scandisce bene poi, sussurrando come se le stesse svelando chissà che grande segreto, e non c’è risposta che tenga. Perciò Cora sbuffa di nuovo, alza gli occhi al cielo – di nuovo – e torna a immergersi nel vecchio librone polveroso che stava spulciando in cerca di informazioni sui Darach. D’altronde, constatare l’ovvio non l’ha mai aiutata a risolvere nulla.    

 


PETER & STILES [Interlude]


 «Ah, Stiles. Mi pareva di averti fiutato…» lo accoglie Peter, stirando le vocali di quel “mi pareva” fino a far capire chiaramente a Stiles che no, non c’è mai stato alcun vero dubbio a riguardo. Stiles considera per un istante il caos di lenzuola stropicciate e cuscini sparsi per il pavimento alle sue spalle e si chiede quanto l’olfatto dei licantropi sia sviluppato, esattamente. Si chiede anche quando Peter sia arrivato a casa di Derek, perché lui di certo non l’ha sentito entrare, e per un lungo orribile attimo teme che sia sempre stato lì. Tutta la notte. Tutta quella notte. Uh. Errata corrige: quanto esattamente è sviluppato l’udito dei licantropi? Stiles, ancora impalato sul primo gradino delle scale, si affretta ad abbandonare la camera da letto, alias la scena del delitto, e raggiunge la cucina con malcelata cautela. Peter sta leggendo il giornale con totale nonchalance, una tazza di caffè in una mano e un mezzo ghigno sardonico stampato in faccia, e non tradisce nessuna particolare emozione, niente che possa aiutare Stiles a capire se abbia sentito qualcosa, e quanto, e a che punto della nottata – quanto profonda debba essere la buca in cui Stiles vorrebbe sotterrarsi, in pratica. Ma non c’è niente di fuori dall’ordinario, o così parrebbe, e agli occhi di Stiles? Trattandosi di Peter Hale? Già, nulla di più sospetto. La buca guadagna un paio di pollici di profondità ad ogni nuovo secondo di silenzio e improvvisamente l’idea di lasciare a Derek il diritto di “prima doccia” e di scendere a preparargli la colazione invece di aspettare il proprio turno tra le coperte non gli sembra più tanto grandiosa.   Intanto, apparentemente ignaro del grande subbuglio mentale di Stiles, Peter alza lo sguardo, con la solita scintilla d’ironia che gli luccica negli occhi, e offre con tutta innocenza: «Caffè?» Stiles spala un altro buon piede di terra dalla sua buca immaginaria, ma si siede, si lascia riempire una tazza e ne butta giù la metà in un solo sorso. Non si preoccupa di essersi bruciato la lingua, dolorosamente, perché sente che avrà bisogno di tutto l’aiuto possibile per restare ancorato alla realtà e non fuggire via urlando. Ormai sono