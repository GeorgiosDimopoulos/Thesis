zbliżając się i oddalając. Gdzieś po drodze gubią ważne elementy swoich żyć — on nienawiść do (już martwego) ojca, ona swą fatalną miłość do House’a — i gdy znajdują się w końcu w swoim perycentrum, nie są tymi samymi osobami, którymi byli trzy lata wcześniej. W każdym razie — Robert nie jest. Trzy lata wcześniej nie uprawiałby okolicznościowego seksu bez zobowiązań z kobietą, którą naprawdę kochał. Teraz zrobi wszystko, by po prostu z nią być. Może to House ma na nich wszystkich zły wpływ.

— Pójdziesz ze mną do kina?

Cameron patrzy na niego z niedowierzaniem, jakby co najmniej wyrosła mu trzecia ręka.

— Mieliśmy umowę — przypomina. Robert wzrusza ramionami.

— To tylko jeden film — mówi spokojnie i beznamiętnie, jakby to nie miało znaczenia. Cameron się zgadza. To ma znaczenie.

7. (vivo)

— Jest wtorek — oświadcza nagle Robert do myjącej zęby Cameron. Dziewczyna podnosi głowę i spogląda w lustro, prosto w oczy jego odbicia.

— Tak, i co z tego?

— Lubię cię — odpiera Robert. Cameron mruga ze zdziwieniem, a w końcu uśmiecha się wesoło.

— Co, jakiś dzień zwierzeń? 

Robert wzrusza ramionami.

— Po prostu wtorek.

— Dobra, niech będzie.

Razem jadą do szpitala i razem z niego wychodzą. Wieczorem Cameron nie pamięta już o porannym wyznaniu Roberta. Ale to nie szkodzi. Przypomni jej o tym za tydzień.

8. 

Robert nie wie zbyt wiele o jej rodzinie. Nigdy o tym nie rozmawiali, wcześniej, zanim Allison nie przyjęła jego uparcie ofiarowanej miłości. Teraz, kiedy wreszcie, wreszcie prawie roczne podchody się zakończyły, został rzucony od razu na głęboką wodę.

— Nie martw się — mówi łagodnie Allison, wygładzając jego kołnierzyk. — Pokochają cię.

Robert ma szczerą nadzieję, że będzie to prawdą. Logicznie wie, że to z Allison chce się związać i dopóki ona będzie go chciała, zdanie jej rodziny się nie liczy. Logika jednak nigdy nie idzie w parze z emocjami i Robert naprawdę gorąco modli się, by państwo Cameron polubili go choć w połowie tak bardzo, jak zmarłego zięcia. Od tego zależał los ukrytego pomiędzy skarpetkami pierścionka z malutkim szafirem, który Robert kupił po tej całej — bardzo przykrej i jakże oświecającej — sprawie z Amber Volakis i którego do tej pory nie odważył się wyciągnąć.

— Mamo, tato… To jest Robert — przedstawia go cicho Allison, gdy tylko znaleźli się w restauracji. Robert kłoni się lekko Havenowi Cameron i muska ustami dłoń Angeli. Brakuje tylko Kennetha, ale Allison mówiła, że jej brat bywa bardzo zajęty.

— Prawdziwy dżentelmen — komentuje ciepło Angela, gdy Robert odsuwa jej krzesło. Allison puszcza mu ukradkiem perskie oko i dopiero wtedy Robert się rozluźnia. Grunt to pozytywne pierwsze wrażenie.

9. (tranquillo)

Allison mości się wygodnie w jego ramionach i wyciąga przed siebie dłoń, by móc spojrzeć na delikatną, srebrną obrączkę.

— Ale nie zamierzam zmienić nazwiska — ostrzega. Robert całuje ją w czubek głowy i uśmiecha się, z twarzą wciąż w jej blond włosach.

— Nie przeszkadza mi to — mówi trochę niewyraźnie, nie chcąc puścić żony. Żony. Po ponad pięciu latach znajomości, z czego trzy spędzone były na podkochiwaniu się w ukryciu, brzmi to mało realistycznie. Robert szczypie Allison w łopatkę.

— Auć!

Nieco obrażona mina jest ostatecznym dowodem na to, że nie, to nie jest po prostu kolejny sen i tak, ona naprawdę tu jest.

— Czy wiesz, jaki jest dziś dzień? — pyta. Allison kręci głową. — Czwartek. Sądzę, że czas zacząć nową tradycję.

— Doprawdy? — pyta Allison, kładąc dłoń dokładnie nad jego sercem.

— Tak. — Chrząka. — Jest czwartek. Kocham cię.

Allison odpowiada mu uśmiechem.

10. (prestissimo)

Przez kilka miesięcy są szczęśliwi. Potem pojawia się Dibala i zabiera ze sobą ich spokój i ich przyszłość.

11. (largamente)

Paradoksalnie, najłatwiej jest oszukać House’a. Szef zna go najdłużej i zakłada, że Robert wie, iż okłamywanie go nie ma sensu. Dlatego właśnie okłamywanie House’a jest takie proste.

— Porozmawiaj z nią — radzi któregoś dnia Trzynastka, dosiadając się do jego (pustego) stolika w kafeterii. Trudno jest zrezygnować z przyzwyczajeń i Robert nie może przestać tam siadać, siadać i obserwować, choć nie ma już z kim o tym rozmawiać.

— Przysłała mi papiery rozwodowe — mówi, przeczesując dłonią swoje krótkie włosy. Trzynastka przewraca oczyma.

— Nie martw się — mówi i klepie go po dłoni. — Przejdzie jej.

Dni zamieniają się w tygodnie, a tygodnie płynnie przechodzą w miesiące. Nikt z drużyny nie wierzy, że Robert sobie radzi z odejściem żony. Nawet Wilson coś podejrzewa, a przecież nie spędza z nim aż tyle czasu. Tylko House wciąż nie zdaje sobie z niczego sprawy, przekonany, że jego ulubione australijskie popychadło potrafi magicznie pozbyć się wszystkich swoich problemów.

— Cameron jest uparta — stwierdza filozoficznie Foreman, siedząc z przyjacielem w barze i patrząc, jak stopniowo się upija. — I pewnie czuje się śmiertelnie urażona tym, że nie chciałeś z nią wyjechać. Pewnie czeka, aż do niej zadzwonisz i ją przeprosisz. — Wzdycha. — Dziewczyny tak mają.

Robert kręci głową.

— Kenneth mówi, że ona… ona kogoś w Chicago ma.

Foreman patrzy krzywo na schlanego