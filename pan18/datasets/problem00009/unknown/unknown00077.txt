. “E poi è tardi. Fa caldo e ho fame. Offrimi il pranzo in  un bel posto e poi sputa il rospo. Stasera ho una riunione dell’Ordine e non ho  la minima intenzione di arrivare in ritardo o, peggio ancora, digiuna.”  Dallo sguardo che Ronald le aveva rivolto – carico di un  certo disagio, persino di qualcosa di simile a un senso di colpa – Ginevra aveva  compreso di aver fatto un passo falso, poiché, a riflettere sul significato  riposto che un simile asserto poteva acquisire, era stato quasi rinfacciare all’amico-complice-compagno  di sempre di aver voltato le spalle a quel ch’era stato costruito in sette anni  di fratellanza Grifondoro. Ma Ginny era anche la prima a gioire di come quella  maledizione dell’affetto fosse stata infranta dalla vita, perché se tutti  avessero abbracciato il fronte aperto, forse nessuno sarebbe durato abbastanza  da conservare la memoria dei Signori Bambini che avevano sfidato Voldemort.  Era stato Harry il primo che l’aveva costretta a riflettere  su quanto precario fosse il loro futuro; Harry che non voleva figli e che, se  mai fossero capitati, provava sollievo nell’immaginare che Ron o Hermione  avrebbero potuto comunque occuparsene se il peggio fosse arrivato.  Erano discorsi tetri e realisti, come amaro e intensissimo  era l’uomo che si era scelta. Erano pillole di buonsenso più amare del fiele, ma  che in momenti come quelli la soccorrevano quasi fossero un balsamo.  Era bello, cioè, specchiarsi nella vita di suo fratello – in  un agonismo fine a se stesso in cui una pluffa o un boccino potevano davvero  somigliare a una questione di vita o di morte – perché in fondo il senso  dell’esistenza riposava in piccole cose, e quella degli Auror era solo una  partita più spietata delle altre.  “Vi riunite ancora?” le aveva chiesto Ron con un certo  disagio. Ginny si era allontanata i lunghi capelli oltre le spalle con un gesto  nervoso. “Meno di frequente che non in passato. Quando ci convoca il Decano,  però, è evidente che non si possa proprio rifiutare.”  Il Decano era ovviamente Severus Piton; non era un’anzianità  anagrafica, la sua, quanto la memoria di un cuore vecchio di mille anni: un  cuore che aveva saltato la barricata e poi ritrovato la via e, infine, scelto di  combattere con una determinazione adamantina.  Ron aveva arricciato il naso, uno spasmo nervoso che lo  accompagnava da quando non era che un allievo ribelle, poco dotato e sospettoso. “Spero davvero che Chi-tu-sai non abbia fretta di farsi  vedere tanto presto. Quest’anno siamo sotto di otto punti e possiamo ancora  recuperarli,” l’aveva sentito ridacchiare, quasi volesse stemperare con garbo la  tensione che aveva concorso a creare.  Ginny aveva finto di adontarsene, dandogli uno schiaffetto  contro la nuca, mentre qualche passante li guardava con l’espressione complice e  invidiosa di chi si specchia in una giovane coppia.  “Conosco un locale qui vicino in cui fanno delle bistecche  eccezionali. Può valere il disturbo?” Ronald doveva aver dimenticato con chi aveva a che fare.  Abituato a muoversi tra streghette filiformi e compite, neppure ricordava più  chi detenesse il record di mangiatrice di carne della famiglia Weasley? “No, ma potrei fingere di accontentarmi,” gli aveva replicato  ilare, prima di allungare il passo per adattarlo alle lunghe gambe fraterne.  Il locale, non lontano da Old Bond Street, era uno di quelli  che mai avresti detto un Weasley potesse permettersi, perché, oltre l’apparente  informalità dell’arredo, profumava di galeoni e di artistica pretenziosità.  Vi si accedeva per la stretta scala di servizio di un comune  supermercato babbano, ma quell’ingresso così dimesso era funzionale a fuorviare  ospiti sgraditi, poiché, dopo un leggero salto nel vuoto, ecco che ci si  materializzava d’incanto in una deliziosa taverna dall’aria accogliente e fumosa  – cara, soprattutto, perché i vivaci ritratti che rallegravano le pareti  sembravano tutti pezzi originali e di gusto squisito.  “Ehi, McKenzie? Il solito, per favore,” aveva esordito  stentoreo e gioviale Ron, quasi a mostrarle che sì, era di casa in un mondo  molto più brillante e luminoso di quanto non fosse mai stata una Tana in cui  tornava solo di rado.  “Agli ordini, Vostra Maestà,” aveva replicato un nero  dal fisico possente e dai denti bianchissimi, scappellandosi con istrionico  garbo.  “Sei pronta a mangiare la migliore carne del Regno Unito?” le  aveva domandato premuroso Ron, scortandola a un tavolo d’angolo.  Ginny si era limitata ad annuire, deglutendo a fatica e  maledicendo la poca cura con cui si era preparata quel mattino, insensibile alle  vezzosità femminili come quelle donne tanto sicure del proprio fascino da non  contaminarlo con inutili artifici.  Poco distante, una bellezza bruna squittiva con studiato  pudore alle battute di un gruppetto di Purosangue elegantissimi, proiettandola  in una curiosa quanto viva lanterna del ricordo: era dai tempi di Hogwarts,  cioè, che non le capitava di mangiare tanto prossima a Pansy Parkinson.  “Uhm… Carino, ma avrei qualcosa da dire sui clienti  abituali,” aveva bofonchiato, mentre il fulvo portiere scambiava violente pacche  sulle spalle e parole di circostanza con un altro volto noto degli anni di  scuola.  Oliver Baston era ancora il colosso che Ginevra ben  ricordava, solo più corpulento dell’adolescente piazzato che pure