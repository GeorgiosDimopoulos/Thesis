wzruszyła ramionami.

— Członkowie starych, arystokratycznych rodów mieli ogromne wpływy nie tylko w Ministerstwie — wyjaśniła. — Często byli właścicielami wielkich prywatnych przedsiębiorstw, w które inwestowali odziedziczone fortuny. Razem z innymi firmami tworzyli kartele, za pomocą których całkowicie kontrolowali rynek. Bali się konkurencji ze strony nowej krwi i tego, że jej napływ naruszy panujący wówczas status quo — zakończyła, dając nacisk na to ostatnie słowo, na wypadek, gdyby ktoś w klasie nie zorientował się, że zna również łacinę.

Patrick, nadąwszy policzki, narysował kleksowi długie, proste włosy. Status—sratus, wpisał w dymku obok. Philip, który w tej chwili zajrzał mu przez ramię, prychnął i opluł sobie brodę, próbując powstrzymać atak śmiechu, po czym podpisał kleksa Sarah Jaka—Ja—Jestem—Mądra Thompson.

— Na zakończenie, panno Thompson, najbardziej oczywista przyczyna konfliktu — podjęła pani Barring z chytrym błyskiem w oku. Dziewczynkę lekko zamurowało. Przygryzła dolną wargę, myśląc intensywnie. — Proszę nie zastanawiać się nad Merlin wie czym — podpowiedziała profesor, bardzo z siebie zadowolona — tylko powiedzieć mi, co leży u podstaw każdej wojny. No?

— Ja... Chęć przejęcia władzy? — strzeliła Sarah.

Barring kiwnęła głową.

— Oczywiście. Proszę państwa, mówimy przecież o walce przede wszystkim politycznej. Wbrew powszechnej opinii, ideologia odgrywała rolę drugorzędną w stosunku do partykularnych interesów obu ugrupowań. Dowodem na to jest chociażby fakt, że zarówno Dumbledore, jak i Riddle już przed wybuchem wojny skupili wokół siebie ludzi, którymi planowali obsadzić najwyższe urzędy ministerialne i strategiczne pozycje w administracji. No właśnie, skoro już jesteśmy przy tym... Ale najpierw formalności. Panno Thompson,  miałam postawić W, ale z tym jednak jeszcze poczekamy, dobrze? Nie chciałabym, żeby spoczęła pani na laurach. Na dzisiaj powyżej oczekiwań... Z plusem. To teraz może...

W sali rozległ się szmer cichych modlitw i pospiesznie wertowanych podręczników. Różdżka pani Barring jeszcze przez chwilę krążyła złowrogo nad listą obecności.

— ... pan Johnson nam opowie, co się działo w Ministerstwie od czerwca tysiąc dziewięćset dziewięćdziesiątego piątego roku.

Henry Johnson nie bardzo wiedział, co w ogóle wydarzyło się w dziewięćdziesiątym piątym — jedyne, co mu przychodziło do głowy, to zdobycie przez Irlandię Pucharu Świata w Quidditchu w dziewięćdziesiątym czwartym — o sytuacji w Ministerstwie nie wspominając. Ponieważ wszystko wskazywało na to, że przez następnych piętnaście minut Barring będzie bardzo zajęta, Patrick i Philip całkowicie poświęcili się misji przekazania stworzonej przed chwilą karykatury siedzącym przed nimi dziewczynkom. Nie było to łatwe, ponieważ obrażona o lewitowanie jej warkoczy Jeanie konsekwentnie udawała, że Patrick nie istnieje. W końcu chłopcom udało się wcisnąć poplamiony atramentem rulonik jej przyjaciółce, Wendy Sommerby.

— ... jeszcze raz, panie Johnson. Naprawdę nie chciałabym, żeby na moich lekcjach pierwsze O pojawiło się już w październiku. Po Korneliuszu Knocie Wizengamot na ministra magii wybrał...?

Z ławki dziewczynek dobiegł ich zduszony chichot, a po chwili pergamin wrócił do właścicieli. Philip rozwinął go dyskretnie. Obok ich kleksa widniał uproszczony rysunek krótko ostrzyżonej czarownicy w nauczycielskiej tiarze. Bla, bla, bla, druga wojna feniksa, bla, bla, bla, doktryna Riddle'a, bla, bla, bla, nikogo to nie obchodzi... — znalazło się w dymku, który postać zdawała się z siebie wypluwać. Całość podpisano: Barring Stara Szczota Atakuje.

Patrick roześmiał się, chcąc przypodobać się koleżankom. Osobiście uważał, że ich rysunek nie był nawet w połowie tak zabawny, jak jego i Philipa — dowcip Jeanie i Wendy był zdecydowanie zbyt rozwlekły — ale nie miał zamiaru rezygnować z szansy na odkupienie swoich grzechów.

— Eee... I wtedy doszło do wielkiej bitwy w... Eee... W...

— Na miłość Morgany, jeśli nie powie mi pan natychmiast, gdzie miała miejsce rozstrzygająca tę wojnę bitwa, każę panu przez tydzień klęczeć przy grobie Dumbledore'a! No?

— A! W Hogwarcie.

— No przecież, że nie na Pokątnej.

Chytry plan Patricka przyniósł natychmiastowe efekty — Jeanie odwróciła się do niego z szerokim uśmiechem i mrugnęła figlarnie. Chłopcu zrobiło się nagle dziwnie gorąco, co z kolei wzbudziło niewytłumaczalną wesołość Philipa. Zdrajca.

— ... ostatniej szansy, panie Johnson, jakkolwiek przyznam, że jestem już na skraju wytrzymałości. — Barring chwyciła się za nasadę nosa i przymknęła oczy, walcząc z nadchodzącą migreną. — Proszę mi przedstawić okoliczności śmierci obu przywódców. O ile pan pamięta, jak się nazywali.

Henry Johnson przełknął głośno ślinę, sprawiając wrażenie człowieka, który nie pamięta już nawet, jak sam się nazywa.

— To znaczy... — zająknął się, palcem luzując krawat. Patrick przewrócił w irytacji oczami. Żałosne. On na pewno tak się nie zachowywał w czasie swojej odpowiedzi. Nie, kiedy patrzyła Jeanie, w każdym razie. — Dumbledore...

— Moje serce śpiewa, panie Johnson. Przybliżył się pan o jedną czwartą do zaliczenia. Kolejne słowo.

— On zginął w czasie... No... Pierwszego ataku na Hogwart. Chyba.

— Chyba? — Barring nigdy nie akceptowała takich odpowiedzi.

Henry wzruszył niezobowiązująco ramionami. Nauczycielka westchnęła męczeńsko.

— Na pewno, panie Johnson, proszę to zapamiętać raz na zawsze. A główny ideolog przeciwnego obozu?

— Riddle, tak?

W klasie rozległy się bynajmniej nie tłumione chichoty.

— Nie, Nicholas Flamel — syknął ktoś z końca sali. Zdezorientowane spojrzenie odpowiadającego chłopca wywołało kolejną salwę śmiechu.

— Tak, Riddle, Tom Marvolo Riddle!