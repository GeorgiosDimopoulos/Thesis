Lestrade.» rispose solamente Sherlock. Poi si volse verso il medico e osservò il suo viso rigato dalle lacrime e pallido come un lenzuolo. «Perdonami, John.» disse soltanto. «Ti ho ferito e non solo prima alla scena, ma anche quando mi sono buttato da quel tetto sotto i tuoi occhi. Non avrei mai voluto procurarti un dolore così grande. Era l’ultima cosa che volevo.» sospirò. «Se ci fosse stato un altro modo per proteggervi… se avessi trovato un’altra soluzione...» si interruppe e abbassò lo sguardo. «Credimi quando ti dico che i due anni che ho passato lontani da Londra sono stati un tortura per me. Ogni giorno poteva essere l’ultimo e l’idea di non rivedervi era troppo dolorosa da sopportare.» concluse indicandosi. «Stare lontano da te mi ha fatto tornare l’uomo che ero una volta. Tutto ciò che avevi fatto per rendermi migliore è andato perso in poco tempo.»

 Per un momento, il silenzio tornò ad avvolgerli entrambi.

 John continuò a fissare la lapide e ruppe la quiete, con voce flebile. «Non ho mai voluto che morissi. E nemmeno ho mai pensato che saresti dovuto rimanere morto.» sussurrò. «L’idea non mi ha mai neanche sfiorato.»

 «Lo so. Anche io non ho mai pensato le cose che ho detto.» ammise. «Ero solo arrabbiato perché credevo che non aveste capito quanto mi fosse costato rinunciare a voi per questi due anni.» concluse, poi si volse verso di lui. «Rinunciare a te.» precisò.

 Il cuore di Watson accelerò. «Lo capisco.» disse e volse il capo. I suoi occhi incontrarono quelli di Sherlock. «So cosa si prova.» sospirò. «Non riuscivo neanche a pronunciare il tuo nome, all’inizio. E il giorno del primo anniversario della tua morte non sono riuscito a venire al cimitero, perché faceva così male che…» la voce si dissolse, fino a spegnersi.

 «Mi dispiace di averti procurato un simile dolore.» ripeté Sherlock. «Spero potrai perdonarmi un giorno.»

 «È complicato.» disse John e scosse il capo. «Tutto questo… noi…» altre lacrime lasciarono i suoi occhi. «È difficile.»

 «Lo so.» confermò il consulente investigativo.

 «E quello che c’è stato tra me e Lestrade non sarà facile da cancellare.» spiegò. «Ho impiegato un anno per riuscire a superare la tua perdita. Non avevo mai provato un dolore tanto grande e più o meno è lo stesso che sto provando adesso, dopo aver perso Greg.» si morse il labbro inferiore. «Io lo amo.»

 «Sì, lo vedo da come lo guardi.» disse, sorridendo. «E vedo come lui guarda te.»

 «Ma è finita.» concluse con una scrollata di spalle.

 Sherlock lo prese per le spalle e lo fece voltare verso di sé. «John, adesso ascoltami.» disse puntando i suoi occhi in quelli dell’amico. «Le cose tra noi non devono cambiare. Tu devi essere felice e con Lestrade lo sei. Non voglio che la vostra storia finisca a causa mia. Se stare insieme vi rende felici non dovete rinunciare alla vostra relazione.» spiegò e gli accarezzò una guancia. «Se stare con lui servirà a farti tornare a sorridere, allora ben venga. Non voglio altro che vedere di nuovo il tuo sorriso. Nient’altro ha importanza per me.»

 Il cuore di John accelerò, ma si ritrovò a scuotere il capo. «Non posso.»

 Sherlock aggrottò le sopracciglia. «Come?»

 «Non posso tornare con Greg.»

 «Perché no?»

 Watson sospirò. «Quando sei tornato… credevo di averti dimenticato. Che tutto ciò che avevo provato per te fosse svanito una volta cominciata la relazione con lui. Ma non è stato completamente così.» concluse. «Non posso stare con lui. Non posso perché so che non potrò mai essere completamente suo. Fingendo che possa essere così lo farei soffrire immensamente ed è l’ultima cosa che voglio.»

 Sherlock abbassò lo sguardo e sospirò. «Ma lo ami ancora.»

 «Sì.» confermò. «Ma Greg ha ragione. Non potrò mai amarlo quanto ho amato te.»

 Il consulente investigativo sollevò lo sguardo di scatto.

 «Allo stesso tempo, però, non posso stare con te, Sherlock.» proseguì il dottore.

 «Non mi ami più?» domandò Holmes, cautamente. Aveva sempre parlato al passato dei suoi sentimenti per lui, forse non provava più la stessa cosa dopo tutto ciò che gli aveva fatto passare.

 «Non è questo.» replicò. «Ho capito ciò che hai fatto e perché lo hai fatto. Ma ho bisogno di tempo.»

 «Per riuscire a perdonarmi?»

 John scosse il capo. «Per imparare ad amarti di nuovo.»

 Gli occhi dei due rimasero incatenati per un lungo istante, poi sulla bocca di Sherlock si formò un sorriso.

 

 E non fu facile.

 Se la prima volta imparare ad amare Sherlock Holmes era stato semplice e quasi istantaneo, la seconda non lo fu altrettanto. Fu difficile tornare a fidarsi di lui, abituarsi nuovamente al suo carattere, ai suoi sbalzi d’umore e al suo comportamento. E fu quasi impossibile tornare a guardarlo come aveva fatto una volta.

 Nulla era più come prima.