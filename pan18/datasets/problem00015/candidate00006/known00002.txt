prosektorium. Z czysto medycznej perspektywy patrzy więc na coraz ciemniejsze ściany, zastanawiając się, jak długo jej ciało jeszcze wytrzyma).Chciałaby powiedzieć, że zmieniają narzędzie tortur, bo za dobrze sobie z nim radzi; w rzeczywistości jednak coraz rzadziej musi sobie radzić z czymkolwiek, przez większość czasu będąc nieprzytomną z powodu bólu lub znacznej utraty krwi (lub głodu, lub odwodnienia, lub strachu, lub szaleństwa, lub). W krótkich momentach świadomości wpatruje się w nieskazitelny sufit, który teraz wydaje jej się pokryty czymś innym niż ściany i podłogi, zupełnie jakby Kapitol dobrze wiedział, że nikomu nie uda się go zabrudzić, więc śliskie płytki, stworzone do zmywania z nich śladów obecności kolejnych ofiar, nie są tam potrzebne. W tych krótkich chwilach, w których sama sobie wydaje się być niczym więcej niż sercem (ale nie tym ładnym, obrazkowym; ciemnym i zużytym mięśniem, który dawno temu zamienił tłoczenie krwi na pompowanie bólu), oprócz śmierci zaczyna marzyć o splunięciu prosto na ten sufit i naznaczeniu go krwią, wypełniającą wszystkie fragmenty jej ciała.Po pewnym czasie Johanna orientuje się, że od kilku dni (tygodni?) nikt jej niczym nie ciął ani nie otwierał, jej ciało powoli wraca do normalności (chichocze w myślach), a ona sama coraz częściej i dłużej pozostaje świadoma. Wie, że to nie koniec, ale gdy po paru dniach udaje jej się wstać i prysnąć jeszcze niezaschniętą krwią na sufit, zaczyna pozwalać sobie na pierwsze przebłyski nadziei. Właśnie wtedy zostaje wyciągnięta z pokoju i przestaje rozumieć, dlaczego kiedykolwiek marzyła o wyjściu z niego.Gdy podtapiają ją po raz pierwszy, żadna część jej ciała nie krwawi ani się nie łamie, po prostu z każdą chwilą coraz szybciej kończy jej się tlen; wszystko przebiega o wiele estetyczniej, a Johanna po prostu czuje, jak powoli uchodzi z niej życie, w trakcie którego jeszcze nigdy nie była tak cholernie przerażona. Gdy myśli, że już nie może być gorzej, nagle czuje swoje gwałtownie prostujące się ciało i myśli: nie wytrzymam, nie wytrzymam, nie wytrzymam. Próbuje krzyczeć, ale tylko łyka przez to więcej wody, zachłystuje się nią i cała czerwona na twarzy powoli żegna się z życiem, licząc, że nareszcie nie wytrzyma i ten raz naprawdę będzie jej ostatnim.I ten.I ten.I ten.I jeszcze jeden, jeszcze raz, jeszcze jeden, już tylko jeden, jeszcze jeden, ten jeden i każdy następny.(gdyby Kapitol wkładał w utrzymanie ich wszystkich przy życiu choć połowę tego wysiłku, który teraz przeznacza na nią, nie musieliby o nic walczyć)***Od tego momentu nie pamięta niczego (a może pamięta wszystko, to naprawdę nie ma dłużej znaczenia). Przestaje próbować krzyczeć, oddychać, a nawet żyć, ale nic jej się nie udaje, więc wciąż krzyczy (krztusząc się i dusząc jeszcze bardziej), oddycha (w momentach, w których akurat ma czym, choć czasem nie wie, czy takie momenty naprawdę jeszcze istnieją, czy są już tylko wytworem jej wyobraźni) i żyje (a raczej umiera, umiera każdego dnia, nigdy nie dając rady umrzeć do końca).Gdy w wyczyszczonej i ponownie nieskazitelnej bieli pojawia się postać chłopaka o ciemnych oczach, który prowadzi ją do wyjścia (a raczej niesie, krzycząc: nie da rady iść, jest w bardzo złym stanie), myśli, że w końcu umarła i jej babcia miała jednak rację co do zaświatów. Johanna nie krzyczy, gdy ubrany na czarno chłopak niesie ją w nieznanym kierunku, bo zasłużyła, zasłużyła na piekło, nie uratowała swoich bliskich, nie uratowała nikogo, pomimo tego, że zabiła tyle osób (a nie dała nawet rady zabić samej siebie).Johanna nie krzyczy, bo nauczyła się nie marnować tlenu na coś tak bezsensownego i nieprowadzącego do niczego oprócz zwiększenia napięcia.(gdy rozpoznaje twarz Gale’a, są już daleko od Kapitolu i Johanna nareszcie zaczyna krzyczeć, nie wierząc, że to się naprawdę dzieje i że wszystko zaczyna się od nowa)***Obserwowanie nieprzytomnej Katniss napawa ją tysiącami emocji i Johanna niemal żałuje, że zwyczajna zazdrość wygrywa z tak szeroką gamą, zaczynającą się od nienawiści, przechodzącą w uznanie i na nienawiści się kończącą. Przyzwyczaja się do codziennego rytmu i nienawidzi go z całego serca. Czasem, nikogo nie informując, opuszcza niektóre punkty rozpiski, jednak nie robi tego nawet w połowie tak często jak niektórzy. Nie jest w końcu kosogłosem ani nikim ważnym i nienawidzi się za to z całego serca. Im więcej czasu przebywa z Katniss, tym bardziej nienawidzi jej z całego serca i Johanna zaczyna na poważnie zastanawiać się, czy w ogóle posiada jeszcze jakieś serce, bo nie umie nim już nawet nienawidzić jak kiedyś, ograniczając się do mimochodem okazywanej niechęci i pustki przepełniającej ją całą, zupełnie jak gdyby niedostatki tlenu zredukowały część jej narządów i jej samej.Różnice pomiędzy doprowadzającą do szaleństwa bielą kapitolińskich pokojów tortur a doprowadzającym do szaleństwa mrokiem niekończących się korytarzy tego cholernego dystryktu, umieszczonego pod tonami tej cholernej ziemi, są zarazem oczywiste, jak i niedostrzegalne i Johanna wie, że musi się stąd jakoś wydostać, bo inaczej po prostu oszaleje. Zamieszkuje więc z Katniss i całymi dniami biega, składa karabin i strzela, coraz częściej trafiając. Znowu zaczyna czuć nadzieję, aż nadchodzi deszcz, oblepiający jej ciało od stóp do głowy i Johanna bardzo chce krzyczeć, ale nie może, wie, że jej nie wolno, oddycha więc i żyje, udając, że wszystko jest w porządku (na tyle w porządku,