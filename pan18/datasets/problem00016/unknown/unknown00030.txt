ciekawość! Poradziłby sobie świetnie w Ravenclawie. I rozwaga też, tak, nie jest kimś, kto bez namysłu skoczy w niebezpieczeństwo, chociaż godnej samego Godryka Griffindora odwagi mu nie brak. Widzę lojalność i pracowitość, której nie powstydziłby się żaden podopieczny Hufflepuffu… Więc gdzie jest twoje miejsce, chłopcze?

To był ten moment. To była ta chwila, w której Al miał podjąć decyzję — dokładnie tak, jak tata powiedział, że będzie mógł. Wystarczyło poprosić Tiarę…

Przed oczami stanął Albusowi James, jego usta wykrzywione w kpiącym uśmieszku, w oczach — ten błysk, który mówił: Uroczyście przysięgam, że knuję coś niedobrego. Al pomyślał o Freddiem, który nigdy nie dawał mu spokoju i o Rose, która — chociaż była jego najbliższą przyjaciółką — zawsze przyćmiewała go swoją inteligencją i błyskotliwością. Przypomniał sobie wiecznie traktujące go jak dziecko kuzynki Victoire, Dominique i Molly. Pomyślał o swoich rodzicach, ciociach, wujkach i dziadkach…

I przyszło mu na myśl, że w Gryffindorze nie ma już nic do zrobienia. Że w Gryffindorze nie czeka go właściwie nic oprócz bycia synem tego Pottera, spokrewnionego z tymi Weasleyami. Pomyślał o tym, czego się od niego oczekuje, pomyślał o Quidditchu i o nocnych włóczęgach z Mapą Huncwotów, i uderzyło go, że on tego nie chce, że mu przecież nie zależy, że chociaż ten jeden raz chciałby…

Taaak — Tiara szepnęła w jego głowie. — Teraz widzę. Nie tylko chęć sprawdzenia się… Ale ambicja. I talent, jak wielki talent! Determinacja w dążeniu do celu, spryt i upór, też. I przede — wszystkim pragnienie wielkości. 

Albus poczuł, jak niewidzialne kleszcze ściskają mu gardło, a serce bije jak szalone.

I tylko jeden dom pozwoli ci się w pełni rozwinąć — zamruczała po chwili milczenia Tiara. — Nie Hufflepuff, o nie, tam będziesz musiał ciągle oglądać się na innych. Nie Ravenclaw, którego uczniowie pochłonięci są własnymi studiami i nie mają czasu na nic innego. I na pewno nie Gryffindor, którego lekkomyślności i upodobania do szaleństwa nigdy nie zrozumiesz.

Ja nie chcę! — pomyślał w panice Al, ściskając brzeg stołka tak, że aż kłykcie mu pobielały.

Nie chcesz? — zapytała powoli Tiara. — Czy myślisz, że nie możesz?

Zawahał się o sekundę za długo.

— Slytherin!

Albus Severus Potter zdjął z głowy Tiarę Przydziału i na drżących nogach podszedł do stołu swojego nowego domu. Wielka Sala zamarła.

A potem Ślizgoni zaczęli bić brawo.

Wdech — wydech.

Nic, nic nie było dobrze.

 

 

Nic nie było dobrze.

Albus Potter siedział sztywno na brzegu ławy, oddalony od reszty Ślizgonów. Wdech — wydech. Chociaż nawet na chwilę nie podniósł spojrzenia znad swojego talerza, czuł na sobie palące spojrzenia pozostałych uczniów Slytherinu. Po przemówieniu dyrektor McGonagall Wielką Salę wypełnił gwar rozmów, większość studentów z innych domów zdawała się już nie pamiętać o najmłodszym chłopcu Potterów — starsi byli stęsknieni za swoimi niewidzianymi od dwóch miesięcy przyjaciółmi, pierwszoroczni zaś zbyt zaabsorbowani nowym otoczeniem, aby się zajmować zaskakującą decyzją Tiary.

Większość więc nie zwracała już na niego uwagi. Niestety, większość, to nie wszyscy.

— Co to, do cholery, jest?!

Al odwrócił się gwałtownie. Do stołu Slytherinu podeszli James, Freddie, Rose, Victoire, Dominique i Molly. Chłopcy wyglądali na poirytowanych, na twarzach dziewcząt malował się strach.

Albus poczuł, że policzki mu czerwienieją. Nie ze wstydu, ale ze złości.

— A jak myślisz? — warknął w stronę brata.

— Nie myślę, tylko pytam — syknął w odpowiedzi James. — Co się tu, do diabła, stało?! Siedziałeś na tym stołku chyba z pół godziny i tylko po to, żeby wylądować w Slytherinie?!

— James… — Rose rzuciła chłopcu ostrzegawcze spojrzenie.

— Co James, co James?! Rosie, ten kretyn został przydzielony Slytherinu! Mój brat jest w Slytherinie!

Wdech — wydech.

— A co, nie cieszysz się? Od miesiąca powtarzałeś mi, że mogę trafić do Ślizgonów. Mogłem, no i trafiłem. Teraz możesz powiedzieć wszystkim, że miałeś rację! Możesz powiedzieć, że jestem świrem i odmieńcem, możesz powiedzieć, że…

— Al, przestań! — Molly, piętnastoletnia córka wujka Percy'ego przerwała jego tyradę. — Wiesz przecież, że James tylko żartował.

— To powinien zacząć uważać na to, co mówi! — wrzasnął Albus.

Wszystkie rozmowy przy stole Slytherinu ucichły. Ślizgoni wpatrywali się to w Ala, to w stojącego nad nim Jamesa z mieszaniną niepokoju i ciekawości. Kilkoro uczniów przy innych stołach też odwróciło ku nim ciekawie głowy.

— Nie róbcie sceny — upomniała ich Victoire, najstarsza córka wujka Billa i cioci Fleur, tonem nie znoszącym dyskusji. Jej młodsza siostra, Dominique, przytaknęła gorąco. — Al, po prostu się martwimy…

— Musiała zajść jakaś pomyłka! — pisnęła Rose, dolna warga drżała jej niebezpiecznie. — Pójdziemy z tym do McGonagall, przecież nie możesz zostać tutaj…

— Co ja powiem rodzicom?! — pieklił się James. — W ogóle o nich pomyślałeś?! Pomyślałeś, jak się będą czuli, kiedy się o tym dowiedzą?! A dziadek i babcia?! Zawału chyba dostaną! Czy ty w ogóle pomyślałeś…?

— Wszystko będzie dobrze, mały — powiedział Fred pewnym głosem. — O nic się martw…

— … jak mogłeś nam to zrobić?!

— … Tiara musiała być zepsuta, mole przeżarły ją