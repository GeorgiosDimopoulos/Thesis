księżyc bledną przed wschodzącym słońcem.



 


Chwilę później rozsiada się już na kanapie, jakby była u siebie, alkohol stawia na stoliku, szklankę unosi do wypacykowanych ust.

— Twoje zdrowie, Per.

Perry piorunuje ją wzrokiem. Widząc to, Jordan zaczyna się śmiać.

— Daj spokój. — Macha lekceważąco ręką, jakby był wyjątkowo dokuczliwym owadem. — Nie jestem jednym z twoich stażystów, żeby to całe marszczenie brwi i drapieżne obnażanie zębów robiło na mnie wrażenie.

Cholera, traci formę, niedługo nie będą się go bały nawet te idiotki z radiologii. To wszystko wina Młodego, myśli Perry, w zakłopotaniu zakładając ręce za głowę. Na niego rzeczywiście wystarczy krzywo spojrzeć, żeby przez następne pół dnia popłakiwał cicho w schowku jak jakaś pieprzona Mała Miss Muffet na widok pająka.

Najważniejsze to zachować teraz twarz. Musi się jej jakoś wyjątkowo sarkastycznie odciąć, tak, Jordan lubi sarkazm, mówi, że to oznaka inteligencji. Musi się więc jej odciąć, musi sprawić, by zaniemówiła z wrażenia, musi jej uwodnić, że jest mu zupełnie obojętna, że dla niego jest przeszłością, że już dawno się po tym wszystkim pozbierał, że nic go to nie obchodzi, musi, o Boże, nade wszystko musi przerwać ten wewnętrzny słowotok, bo cisza niebezpiecznie się przedłuża, a przedłużająca się cisza może oznaczać, że to jego zatkało, a to przecież nieprawda…

— Nienawidzę cię – stwierdza w końcu elokwentnie. Cholera. W poprzednim wcieleniu musiał być naprawdę strasznym człowiekiem, żeby teraz cierpieć takie męki. Na przykład Hitlerem. Albo Pol Potem, jeśli karma ma choć odrobinę poczucia humoru.

— Nienawidzę cię, bo... – Próbuje jeszcze ratować sytuację, ale jest już za późno. Miał swój moment, który mógł być jego momentem chwały, chwilą zwycięstwa nad Złą Czarownicą ze Wschodu. I przepuścił go. Już miał chlusnąć jej w twarz kubłem zimnej wody i patrzeć, jak powoli rozpuszcza się i wsiąka w jego biały dywan, gdy nagle potknął się i całe to cholerne wiadro wylądowało mu na głowie.

— Możesz się już nie wysilać. — Jordan wchodzi mu w słowo. — Przecież oboje wiemy, że wcale tak nie uważasz.

— O. Mój. Boże! — Perry udaje, że zachłystuje się z wrażenia. — Ty nie tylko plujesz jadem, ale też czytasz w myślach! Powiedz mi, czy w ciągu ostatniego tygodnia ugryzła cię radioaktywna dżdżownica?

Jordan patrzy na niego z pobłażaniem, co oczywiście doprowadza go do szewskiej pasji. Ostatnią osobą, która potrafiła sprawić, że czuł się jak niezbyt rozgarnięte dziecko, był jego ojciec i nie jest to wspomnienie, do którego lubi wracać. Mimowolnie krzywi się, błyskają białe zęby, ale ona nie jest pod wrażeniem. Nigdy nie była.

— Tak się zastanawiam, czy ciebie samego nie nudzi twoje własne gadanie — Jordan odzywa się w końcu, bardziej stwierdzając niż pytając.

— Nie — odpowiada jej bez wahania. — Jakkolwiek twoja obecność zdecydowanie mnie męczy. Więc może mogłabyś sprawdzić, czy nie ma cię w, hm, sam nie wiem, Ułan Bator?

— Ten diagnosta z serialu jest do ciebie całkiem podobny. — Jordan jak zwykle go nie słucha. Ostatkiem sił Perry nie pozwala się podejść i rezygnuje z długiej a zawiłej tyrady na temat tego, jak to nie ma nic wspólnego z tymi udającymi prawdziwych lekarzy kretynami.

— Rozumiem, że to oznacza nie — mówi zamiast tego. Zrezygnowany, chowa twarz w dłoniach. Mimowolnie zerka przez palce na ekran.

— Gdyby uczucia sprawiały, że człowiek zachowuje się racjonalnie, nie byłyby uczuciami, prawda?* — przemawia kuternoga tonem prawdy objawionej. No co ty nie powiesz?

Perry sięga po butelkę i napełnia swoją pustą już szklankę. Musi się napić. To znaczy, już się dziś wieczorem napił i to nie raz, ale Jordan, niech ją piekło pochłonie, jest jak zadra za paznokciem, której nie może wydłubać, a ponieważ boli jak jasna cholera, nie pozostaje nic innego, jak się znieczulić wszystkimi dostępnymi środkami.

Zsuwa się z kanapy, wyciąga przed siebie nogi i w tej na wpół siedzącej, na wpół leżącej pozycji wpatruje się tępo w przestrzeń ponad horyzontem krawędzi swojej szklanki.

 


Wykonany ze szczerego złota graal zdobiony był drogocennymi, najszlachetniejszymi na świecie kamieniami, które bez wątpienia przewyższały pięknem wszystkie inne klejnoty.


 

— Wiesz, byłam dzisiaj u kosmetyczki. – Jordan ściąga nieprzyzwoicie wysokie szpilki, zahaczające noskiem jednego buta o piętę drugiego. – Kolejka była cholernie długa, ale musiałam zrobić sobie tę nową maseczkę z alg, o której mówiła mi Donna – pamiętasz Donnę? Sypiała ze swoim ogrodnikiem. Obok mnie usiadło takie wielkie, grube babsko, no naprawdę, skąd się tacy ludzie biorą? Powinno się ich usypiać, albo co, to obrzydliwe, tak się zapaść, w każdym razie, babsztyl zajmuje krzesło po mojej lewej, a tłuszcz wylewa jej się z biodrówek, naruszając moją osobistą przestrzeń – wiesz, jak tego nie lubię. No to ja mówię jej grzecznie, żeby posunęła to swoje gigantyczne dupsko, bo nie mogę przez nią oddychać...

— Przestań, na miłość boską, kobieto, przestań! – przerywa jej Perry w akcie desperacji. – Po co mi to mówisz? Dlaczego przychodzisz z tą tyradą na temat twojego faszystowskiego podejścia do wszelkiej niedoskonałości do mnie, do mojego mieszkania, dlaczego siadasz na mojej kanapie, pijesz mojego Jacka Danielsa i dzielisz się ze mną tym niezwykłym przeżyciem, jakim było metaforyczne kopanie leżącego? Jordan