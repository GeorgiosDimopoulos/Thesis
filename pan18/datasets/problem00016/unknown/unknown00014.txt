nigdy nie usłyszy jej głosu, że w zasadzie niczego już nie usłyszy. Nie potrafiła wyrzucić z umysłu szoku odmalowanego na twarzy Rona, jego oskarżycielskich słów, że to nie miało być tak. Nie miało, ale stało się. Rzeczywistość nie jest sprawiedliwa, nie kieruje się zrozumiałymi pobudkami. Czasami dobrzy kończą źle, a źli dobrze. Prawdziwe życie zbudowane jest z paradoksów, które są tak trwałe w swojej pozornej kruchości, że nawet wiara w sprawiedliwość ich nie zniszczy, chociaż po zastanowieniu nie można nie założyć, że zwykły łom nie przydałby się bardziej.
Mijały miesiące i Hermiona z przerażeniem zauważała, że zachowanie Harry'ego było całkowicie inne, niż się spodziewali. Zamiast załamanego mężczyzny na łóżku siedział uśmiechnięty człowiek, który patrzył we własną przyszłość z planami i pomysłami. Nie było w nim poczucia straty, jego celem było uwolnić się spod jarzma bycia bohaterem i akurat to mu się bez wątpienia udało. Gorzej, że z jego zachowaniem nie umiał pogodzić się Ron. Najpierw próbował, liczył, że Harry jest w szoku, że mu to minie. Kiedy nie mijało, zaczął się irytować. Wreszcie pewnego jesiennego popołudnia gorycz przebrała miarę.
— Nie jesteś tym Harrym, którego poznałem. Nie jesteś tym, z którym się zaprzyjaźniłem i widzę, że nie masz zamiaru się zmieniać.
Do dziś pamiętała zaskoczenie odmalowane w zielonych oczach jej przyjaciela i Rona górującego nad nim z zaciętą miną. Tego samego, który okręcił się na pięcie i wyszedł. Wielka przyjaźń, która przetrwała Voldemorta i zwyciężyła różnice poglądowe, rozpadła się w drobny mak tylko dlatego, że jedno z nich zaczęło się zmieniać. Harry czekał na Rona jeszcze długo, ale ten już nigdy nie przyszedł, nie napisał, ani nawet nie chciał, by ktokolwiek cokolwiek mu na ten temat mówił.
Hermiona przymknęła oczy, by pozbyć się natrętnych wizji przeszłości. Nie można było cofnąć czasu, nie można było zmusić Rona, by chociaż próbował zrozumieć. Jedyne, co jeszcze można było zrobić, to wyciągnąć rękę, zapomnieć i mieć nadzieję, że przyszłość rysuje się w bardziej optymistycznych barwach, że Rona Weasleya można jeszcze uratować przed nim samym.
Kobieta uśmiechnęła się i uniosła kieliszek z winem pod światło. Miało ciepły, bursztynowy kolor. Miała nadzieję, że był to znak równie dobrego początku. Sięgnęła po pergamin i zaczęła pisać.


***


Draco nie miał zielonego pojęcia, dlaczego kilka dni później ponownie znalazł się w mieszkaniu Pottera. Nie był w stanie zrozumieć, dlaczego zabrał ze sobą teczkę papierów i jakim cudem wylądował w sypialni mężczyzny, siedząc na brzegu jego łóżka i wypełniając jakiś arcyważny raport dla ministerstwa, podczas gdy Harry Potter leżał niedaleko niego na brzuchu i czytał książkę. Im bardziej chciał zapomnieć o tamtej dziwnej wizycie, tym częściej przypominał sobie szeroki uśmiech, jakim obdarzał go jego były rywal, jasność i przestronność jego mieszkania oraz uczucie, że w tym miejscu zamieszkały spokój i akceptacja. Fizyczność tych uczuć była niemal namacalna, to było coś, czego Draco nie doświadczał, przekraczając próg rezydencji jego rodziców, w której wciąż mieszkał. Owszem, była niezwykle wygodna, ale za to zimna i pusta z powodu mnóstwa niewykorzystanej przestrzeni. W końcu pogodził się z tym, że myśli o ponownym odwiedzeniu Pottera przeradzają się w czyny. Nie spodziewał się jednak, że zostanie powitany z uśmiechem i jak jakiś chłoptaś zaciągnięty do sypialni. Miał ochotę warknąć na Pottera, że co on sobie nie myśli, że on jest Malfoyem i spać z nim na pewno nie będzie. Wtedy zobaczył leżącą na łóżku otwartą książkę. Harry przekrzywił głowę, przyglądając się chwilę teczce, po czym w ramionach Malfoya wylądowało pióro i kałamarz. I takim to właśnie sposobem Draco Malfoy spędzał kolejną godzinę w towarzystwie chyba najbardziej cichego człowieka, jakiego znał.
— Jakie to uczucie? — zapytał nagle i poklepał się po czole, zły sam na siebie, że wciąż zapominał o jego głuchocie. Odłożył papiery na bok i trącił Pottera w ramię. Zielone oczy spojrzały na niego, a kąciki warg mężczyzny uniosły się lekko. Klepnął miejsce obok siebie i przyciągnął kałamarz. Draco wytrzeszczył oczy, ale musiał w duchu przyznać, że sam się w to wpakował. Położył się obok Pottera i podał mu pióro wraz pergaminem.
— Pytałem, jakie to uczucie — powtórzył. Harry zamrugał i uniósł brwi w niemym pytaniu. — Zakochać się?
Harry skrobnął coś na kartce i oddał ją Malfoyowi.
— Normalnie znaczy jak? Potter, odrobina więcej wylewności. Kochałeś się w tej rudej dziewczynie, więc pewnie wiesz, jakie to uczucie — mruknął, uważając, by Harry miał jego usta w zasięgu wzroku. Ten jedynie przewrócił oczami i przyciągnął pergamin na chwilę, po czym znowu oddał go drugiemu mężczyźnie.
— Jak to nie kochałeś? Ona kochała ciebie, a przynajmniej takie sprawiała wrażenie i zawsze się chwaliła, że ty ją również — zauważył i, nie czekając, sam podsunął zapisany papier pod nos Pottera. — A więc to tak, ona ciebie tak, ale ty jej nie — zaśmiał się, kiedy dostał świstek z powrotem. Pochylił się, by przeczytać zapisane małym druczkiem zdanie. — Dlaczego?
Harry wzruszył ramionami i zamiast słów oddał Draconowi pergamin z jakimś bazgrołem.
— Nie powiem, Potter, masz talent — mruknął ironicznie. — A więc przegrała w zawodach o twoje serce z genitaliami, tak? Biedna Weasley, musiała to bardzo przeżyć. W takim razie nie dowiem się od ciebie, jak to jest być zakochanym.
Harry puścił do