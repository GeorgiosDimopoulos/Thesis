z butami w moje życie tylko dlatego, że... Nie pozwolę — słyszysz? — nie pozwolę, żebyś wszystko zepsuł.

Kiedy tym razem na nią spojrzał, w jego oczach nie było śladu pobłażliwego rozbawienia. Wykrzywił się okropnie.

— Merlinie broń, żeby ktoś przebił tę mydlaną bańkę, w której żyjesz.

Zanim zdążyła się ugryźć w język, wypaliła:

— Lepsze takie życie niż to gówno, które ty nazywasz swoim.

Prawie zachłysnęła się własną bezczelnością, po chwili jednak przerażenie ustąpiło miejsca innemu uczuciu. Złośliwa satysfakcja rozlała się po jej piersi przyjemnym ciepłem, gdy zobaczyła, jak na jego blade policzki wypływa delikatny rumieniec — wreszcie czymś go dotknęła. Teraz pozostawało jej tylko czekać na nieunikniony wybuch pańskiego gniewu. Spodziewała się krzyku,  wściekłego grymasu urażonej dumy, dziecinnego zacietrzewienia — nawet po tych wszystkich latach ciągle było w nim coś z rozpuszczonego paniczyka, który dokuczał prawie całej szkole.

Tym większe było jej zdziwienie, gdy usłyszała ciche parsknięcie — śmiał się z niej. Nie wytrzymała.

— Drań — syknęła, wymierzając mu celne kopnięcie w kostkę. Śmiech nagle się urwał, za to jej uszu dobiegła wyjątkowo długa wiązanka przekleństw.

— Ile ty masz lat, co? — Naburmuszył się jak mały chłopiec, rozcierając obolałe miejsce.

— Damy się o to nie pyta — odpowiedziała machinalnie, tak jakby dwadzieścia lat było wiekiem co najmniej podeszłym.

— A od kiedy to jesteś damą? — burknął, po czym złapał ją za nadgarstek, powstrzymując przed wymierzeniem mu siarczystego policzka.

— No więc? — zapytał uprzejmie, jakby podejmował przed chwilą przerwaną konwersację o pogodzie.

— No więc — co?

— No więc, co myślisz o polityce naszego ministra magii w sprawie ceł wwozowych na rumuńskie smocze łajno? — Przewrócił oczami. — No więc, wyjdziesz za mnie?

— Powiedziałam ci już, że nie mogę — wystękała, jednocześnie próbując wyrwać rękę z jego uścisku.

— Jak ładnie poprosisz, to puszczę — podpowiedział usłużnie. Kiedy obrzuciła go wściekłym spojrzeniem, uśmiechnął się szeroko. — Jak chcesz. — Wzruszył ramionami, bardzo z czegoś zadowolony. Co mogła zrobić?

— Au! — Malfoy bardzo niemęsko wrzasnął z bólu, odskakując od niej jak oparzony. — Ugryzłaś mnie!

— Trzeba było mnie puścić — odpowiedziała słodko.

— Mogłaś poprosić!

— Ja nigdy nie proszę.

Mierzyli się przez chwilę wzrokiem.

— Wyjdź za mnie — powtórzył natarczywie.

— Nie mogę — odszepnęła, kręcąc głową.

— Głupia dziewczyno — syknął wściekle. — Co ty sobie myślisz? Że zostaniesz żoną wojennego bohatera i skończą się wszystkie twoje problemy? Że odzyskasz majątek, status społeczny i dawne życie? Że oczyścisz rodzinne nazwisko z...?

— To wszystko były kłamstwa! — wrzasnęła, jakby to on wydał na jej rodzinę wyrok infamii*. — Wstrętne oszczerstwa! Nic nam nie mogli udowodnić, nic!

— Kiedy wreszcie dotrze do twojego pustego łba, że wina nie miała tu nic do rzeczy?! — krzyknął. — Kiedy wreszcie zrozumiesz, że małżeństwo z Bootem nie jest żadnym — słyszysz? — żadnym wyjściem z sytuacji?!

Cofnęła się, zaskoczona.

— Będzie tylko gorzej — wyjaśnił ciszej, opanowując złość. — Będziesz na językach wszystkich…

— Jasne, bo jako twoja żona będę mogła liczyć na uwielbienie ze strony tłumów, tak?

— … córka zdrajcy, która uwiodła jednego z członków Gwardii Dumbledore'a i wżeniła się w porządną rodzinę. Wilk w owczej skórze — szeptał, usta zaledwie kilka cali od jej twarzy. — Czy może raczej powinienem powiedzieć: wąż?

W pierwszym odruchu chciała go odepchnąć i zaprzeczyć wszystkiemu, co mówił, w rozpaczliwej próbie zachowania resztek godności. Ale jak kłamać komuś, kto w kłamstwo i tak nie uwierzy? Jak ratować godność, której już się nie miało?

Zresztą, po co kłamać, jeśli nieprzyjemna prawda znajduje się na wyciągnięcie ręki?

— Z nim mam jakąś szansę — powiedziała, patrząc Malfoyowi hardo w oczy. — Przynajmniej cień nadziei na normalne życie. A z tobą? Powiedz, co ty mi możesz dać? Pieniądze, które twoje matka cudem wyrwała ministerstwu? Nazwisko, na dźwięk którego ludzie spluwają i odczyniają zły urok?

Milczał.

— Spójrz na siebie — kontynuowała, mówiąc coraz szybciej i nabierając rozpędu. — Zobacz, gdzie jesteśmy. Znam cię od dawna — wiem, że gdyby to zależało od ciebie, na tę okazję wynająłbyś nie kwartet smyczkowy, a całą orkiestrę. Zamiast popijać Dom Pérignon w jakiejś nieprzyzwoicie bogatej restauracji, idziemy na kawę i spacer…

Wycelował w nią teatralnym gestem palec.

— Nie bierzesz pod uwagę elementu zaskoczenia — zażartował, ale wypadło to niezbyt przekonująco. — Gdybym zaprosił cię do Ritza, wyczułabyś, że coś się święci i odmówiłabyś.

Potrząsnęła jasną głową, nie pozwalając mu zmienić tematu.

— Draco, myślisz, że ja jestem głupia? — podjęła z westchnieniem. — Przecież wiem, że ty nie możesz mnie zaprosić do normalnej czarodziejskiej kawiarni, bo porządni ludzie cię nie obsłużą. Nie możesz przejść Pokątną, żeby ktoś cię nie zaczepił, a co dopiero wejść do któregoś ze sklepów. Nie możesz nawet podwinąć rękawów szaty w upalny dzień. Uciekasz do niemagicznego Londynu, ale nawet tutaj boisz się, że ktoś cię rozpozna i rozwieje to złudzenie, którym próbujesz żyć, w którym nic się zmieniło, nie było żadnej wojny, żadnego wybierania stron, w którym nie postawiłeś na złego konia…

— Co ty, do cholery, możesz wiedzieć o