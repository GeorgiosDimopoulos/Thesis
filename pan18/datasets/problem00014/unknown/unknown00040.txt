tym, że cały jego Ród jest przesiąknięty złem. Opowiedział się zresztą także po stronie Narcyzy, tłumacząc sędziom Wizengamotu, że bez pomocy tej dwójki nie przeżyłby na tyle długo, aby pokonać Voldemorta. Cała sprawa była co prawda utajniona, ale ona znała szczegóły z pierwszej ręki.
Pieniądze, które jej zostały, wystarczyłyby prawdopodobnie na godne życie dla kilku rodzin, ale nie było co się oszukiwać; i ona, i Draco byli przyzwyczajeni do bogactwa i przepychu, które towarzyszyły im od dzieciństwa. Wiedziała, że musi sama postarać się o swoją lepszą przyszłość, ale nie uważała, żeby było to coś złego. Może i postrzegano ją jako głupią i próżną Ślizgonkę, która swoją pozycję zbuduje na fortunie kogoś innego i to zapewne tylko przez łóżko, ale to wcale nie znaczyło, że rzeczywiście taka była. Zdawała sobie sprawę, że posiada wady, ale nauczyła się też, iż wszystko można przekuć na swoją korzyść. Była młoda i przebojowa, miała figurę i całkiem niezłą buźkę, bo w końcu jej nastoletnie niedoskonałości zniknęły, zastąpione bardziej wyrazistymi, kobiecymi rysami. Posiadała niezwykłą siłę przebicia i wiedziała, że w przypadku wielu stanowisk mogłaby śmiało konkurować z mężczyznami, nawet tymi bardzo potężnymi. Nie widziała jednak sensu w marnowaniu energii na coś, co niekoniecznie przyniesie jej oczekiwane profity.
Czarownicę przejęła kilka lat po wojnie, przygotowując się wcześniej rzetelnie do roli, którą wiedziała, że przyjdzie jej pełnić. Posunęła się nawet do tego, żeby skończyć kilka mugolskich kursów dotyczących zarządzania, bo w czarodziejskim świecie nie było takowych, a ona musiała być najlepsza. Zapewne powinna, jak porządna, czystokrwista dziedziczka, oddać tę sprawę w ręce goblinów, ale to nie miało sensu. Nie po to planowała zostać prezesem najbardziej poczytnego w Magicznej Anglii magazynu, żeby jej jedynym zadaniem było zatrudnianie i zwalnianie ludzi. Zarządzanie okazało się zresztą fascynującą sprawą, w której raczej nie miała sobie równych, biorąc pod uwagę fakt, że czarodziei ta dziedzina nie interesowała. A przynajmniej zrozumienie jej i rzetelne przyswojenie. Tylko sobie zawdzięczała to, że w ciągu ostatnich czterech lat pismo podwoiło nakład, a od dwóch lat było wydawane także we Francji. Rok temu zaczęła też prowadzić z gringockimi goblinami negocjacje w sprawie przejęcia od nich akcji innej gazety. Miała plany wprowadzenia jej na mugolski rynek i była przekonana, że da sobie z tym radę. Już teraz dostrzegała mankamenty, które nie pozwalały pokoleniu jej rodziców, ślepo zapatrzonych w Voldemorta, rozwijać się w taki sposób, w jaki by mogli.
Draco na początku śmiał się z jej dążenia do perfekcji wszelkimi sposobami. Mimo, że w Hogwarcie dogadywali się nie tylko w łóżku, teraz jednak zbyt wiele ich różniło. On pracował w Ministerstwie, i nawet jeżeli był cenionym ekspertem, niektórzy wciąż kojarzyli jego nazwisko z tym wszystkim, co wiązało się z wojną. Co prawda wyważona relacja z Potterem, krótkie rozmowy na korytarzach a z czasem nawet jakieś wspólne lancze, dawały innym do zrozumienia, że ten cały bajzel jest naprawdę daleko od Malfoya, ale ona chciała czegoś więcej. Szepty i plotki za swoimi plecami mogła przyjąć tylko wtedy, jeśli dotyczyłyby jej samej, a nie wyborów, których dokonywali jej rodzice. Poza tym świetnie czuła się w miejscu, w którym właśnie była.
Jej biuro było na wskroś nowoczesne i to nie w tym czarodziejskim znaczeniu. Wręcz przeciwnie, na wykładach godzinami wpajali im jak ważna jest wygoda i organizacja pracy. Posiadanie wszystkiego w zasięgu ręki, przejrzystość akt i wszelkich innych dokumentów. Jak ważny jest wyważony wystrój, pozwalający się skupić, nie przytłaczający, ale stwarzający odpowiedni klimat do rozmów z kontrahentami. Słuchała tego, uważając, że to bzdury, ale kiedy podczas jednych z zajęć zaprowadzili ich do pięciu randomowych pomieszczeń, bez problemu zrozumiała o co chodzi.
Jej gabinet, z podłogą w kształcie nie przesadnie długiego prostokąta, znajdował się w centralnym punkcie budynku. Całą południową ścianę stanowiły okna, wyposażone w śnieżnobiałe, sięgające samej podłogi wertikale. Zdarzało się, że i tak musiała korzystać z zaklęć przeciwsłonecznych, ale efekt, jaki wywoływało zobaczenie panoramy, która ukazywała się jej klientom po przekroczeniu progu tego pomieszczenia, wart był takich małych niedogodności. Podłoga wyłożona była drewnem przypominającym brzozę, a jednak specjalnie wzmocnionym i przystosowanym do warunków, w których zostało ułożone. Kilka odsłoniętych regałów, na których umieszczone były archiwalne numery Czarownicy, także te zagraniczne, stały po prawej stronie od drzwi wejściowych. Trzy półki jednego z nich Pansy przeznaczyła na mugolską prasę kobiecą, starając się jak najlepiej poznać tamten rynek, zanim w ogóle zacznie swoją ekspansję. W rogu pomieszczenia stała komoda, w której wszystkie istotne dokumenty były zamknięte, będąc jednocześnie na tyle blisko, aby w razie konieczności nie wzywać na pomoc księgowego, który co prawda miał jej pełne zaufanie, ale czasami odstraszał jej kontrahentki. Biurko było czarne, dość spore, jednak nie na tyle, aby siedząc z kimś po jego drugiej stronie, można było odczuć dyskomfort. Kobieta zresztą używała go wyłącznie do rozmów z pracownikami, wiedząc, że są chwile, kiedy musi wyraźnie zaznaczyć pozycję swoją i ich. Do rozmów z potencjalnymi reklamodawcami, klientami czy współwłaścicielami firmy używała eleganckiego, prostego stolika kawowego, którego blat stanowiło prawie trzycentymetrowe, palone szkło umieszczone na idealnie wyprofilowanym, metalowym słupku. Dookoła stały trzy skórzane fotele do kompletu, a nieco dalej mały barek, z którego czasami zdarzało jej się korzystać. Wszystko ustawione było po lewej stronie, praktycznie przy samych oknach, pozwalając cieszyć się widokiem, przywiązując mniejszą wagę