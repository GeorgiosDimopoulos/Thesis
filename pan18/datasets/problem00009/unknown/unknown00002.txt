base dell’addome, un calore  insopportabile che riusciva a crescere, crescere, crescere senza darmi la minima  tregua. Poi segue qualcosa che non si può tradurre a parole, perché nei fatti  urlare è l’unica cosa pensabile.  Ti apri. Sei vivo, ma il tuo corpo si rompe e vomita fuori  tutto quello che sei.  È atroce. Non penso che valga meno della Cruciatus. È vero  che le Maledizioni Senza Perdono spezzano dentro, disgregando l’intendimento e  non l’integrità fisica, ma esiste una soglia in cui il dolore mentale e quello  fisico sono un punto zero. La sofferenza del corpo può farti impazzire come e  meglio di un condizionamento totale della mente.  Il sectumsempra, poi, ti ammazza molto più in fretta di una  Cruciatus; quest’ultima può indurti al suicidio o ridurti a una larva, ma  l’altra ti svena. Non puoi decidere se vivere o morire, perché la via è già  decisa in partenza.  La Cruciatus ottunde il cervello, fino a trasformare il  dolore in uno stato di quiete.  A terra, spezzato, rimasi lucido per tutto il primo minuto:  per un intero minuto percepii il calore innaturale del mio ventre aperto e del  sangue che mi copriva, che risaliva lungo la gola e che si trasformava nel mio  sudario. Per un intero minuto realizzai che quel pavimento sudicio e quel  soffitto annerito dal fumo di altre epoche sarebbero stati la mia ultima vista.  L’ultimo panorama su cui avrei potuto posare lo sguardo.  Non avevo neppure compiuto diciassette anni e non avevo mai  reso nessuno fiero di me. Fino all’ultimo, insomma, restavo un perdente e me ne  andavo così. Poi il calore divenne un freddo infernale e il buio fu tutto quello  che rimase. Mi sembra di aver chiamato mia madre e, nei fatti, qualcuno si  avvicinò al mio corpo e afferrò le dita che non riuscivo neppure più a  sollevare. Era Pansy, ma non potevo più vederla. Non vedevo più niente e non  m’importava. All’improvviso speravo solo che si chiudesse quel pietoso sipario,  perché non restava che il vago disgusto per quella fine e l’invidia sottile per  la bravura di Potter.  Alla Granger, in fin dei conti, non avrei fatto nulla: mi  bastava il suo viso contratto e spaventato. Mi bastava quella briciola di gloria  inutile e persino puerile, se vogliamo. Potevo persino figurarmi che fosse in  grado di eseguire un appello senza muovere le labbra o ricorrere alla bacchetta,  tornandone così in possesso.  Un ‘accio’ e le sorti si sarebbero ribaltate. Non ci pensavo  e neppure mi interessava.  La cosa curiosa della morte è che i rimpianti restano solo  per chi ne è lontano. Non esiste né recriminazione né ricordo, sul momento,  neppure la curiosità di vedere come va a finire.  Chiusi gli occhi e persi conoscenza poco prima che  arrivassero Lupin e la falsa Cooman. Dopo l’intervento di Piton e l’arresto  dell’emorragia rimasi comunque in uno stato di dormiveglia e stentata lucidità.  A tratti mi sembrava di riconoscere i lineamenti del mio antico maestro: ciò mi  convinse che fossi davvero morto e confermava l’atroce verità che non volevo  raccontarmi in merito alla sua sorte.  Già da tempo mi chiedevo che fine avesse fatto Severus Piton  e quale via avesse scelto, se tanto si era raccomandato perché restassi a  Hogwarts.  Com’era il mondo là fuori? C’erano speranze per uno come lui?  Mio padre era Lucius Malfoy: un grande mago, un vero lord e  un uomo pratico. Aveva tentato di svezzarmi presto dalle consolazioni degli  autoinganni, in modo da rendermi preparato agli equilibri che un purosangue deve  gestire; per questo non mi facevo illusioni sulla sua sopravvivenza, e provavo  un sincero rammarico. Mi svegliai in infermeria due giorni dopo quell’incidente. La  potente aura magica di Piton aveva riparato le lesioni peggiori. Le medicazioni  di Madama Chips restavano per cancellare anche i segni più superficiali. Non  sarei rimasto deturpato, per quanto pure il solco peggiore fosse quello che la  paura aveva scavato nel mio animo.  Non era come immaginare che Harry Potter potesse  perseguitarmi: ora sapevo che poteva uccidermi e non aveva scrupoli nel farlo  sul serio.  Ora sapevo che mai più avrei avvicinato qualcuno dei  Grifondoro, della sua cerchia o dei vicini. La solitudine era l’unica risorsa e  l’unica difesa; sempre, beninteso, non fossi pure buttato fuori, come pareva  Zabini sognasse. Pensandoci bene, il fatto che quel traditore fosse stato  deluso nelle sue peggiori aspettative fu una delle conseguenze migliori del  contesto. La seconda, però, fu tanto inaspettata e clamorosa da valere la  pessima avventura: un’orgogliosa mezzosangue depose la sua spocchia ai miei  piedi e mi fece delle scuse talmente spontanee da farmi credere che Voldemort  avesse già conquistato il mondo magico ponendo le chiavi in mano ai purosangue.

Hermione Granger si era destata con un sapore metallico e  sgradevole ad ammorbarle il palato. I sensi confusi, appannati dall’imprevista  incoscienza, le avevano concesso di realizzare solo con molta difficoltà  d’essere nell’infermeria di Hogwarts e, soprattutto, di non essere sola: strette  contro le sue, le dita di Ron erano di un tepore consolante. Aveva sbattuto più  volte le palpebre. Weasley non aveva detto nulla: si era limitato ad  accarezzarle la guancia, prima di alzarsi