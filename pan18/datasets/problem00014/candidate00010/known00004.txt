Chociaż faktycznie położył się wcześnie – dużo wcześniej, niż miało to jakikolwiek sens – bardzo długo nie mógł zasnąć. W jego głowie kłębiły się strzępki natrętnych myśli i podejrzeń, które układały się w niepokojącą całość. Guotin przykuł go do Ba Sing Se i do policji kulturalnej na wszystkie możliwe sposoby, a teraz... teraz Sang Ji musiał zrobić drugiej osobie dokładnie to samo, za co tak nie znosił szefa. Musiał kogoś zamknąć w obrębie murów, dopilnować, by Dai Li nie stracili tego niebywałego skarbu, jakim jest autentyczna uzdrowicielka z Plemienia Wody.

Jedyny problem polegał na tym, że nie miał pojęcia, jak to zrobić, żeby jak najmniej bolało.

Po kilku godzinach bezowocnego rozmyślania Sang Ji podniósł się z łóżka. Otworzył swoje okno na oścież i wciągnął do płuc zimne nocne powietrze. Chłodny podmuch wiatru, który uderzył go w twarz chwilę potem, odrobinę go otrzeźwił, ale puste, ciemne ulice, które mógł zobaczyć przez okno, nie okazały się inspirujące.

Co mogło zatrzymać w mieście dziewczynę zdolną wywrócić kogoś na lewą stronę w czasie każdej pełni księżyca? Sang Ji był absolutnie pewien, że Nini dałaby radę coś takiego zrobić, gdyby poczuła się zagrożona. Więc jak? Jak zatrzymać ją w Ba Sing Se? Jak sprawić, żeby odejście w dalszą drogę nie przeszło jej nawet przez myśl?

Najgorsze było to, że znał odpowiedź. Ślęczał nad rozprawami o kulturze Plemion Wody dość długo, by móc o nich wykładać na Uniwersytecie. Tylko jedno mogło zatrzymać kogoś stamtąd w jednym miejscu, tylko do jednej koncepcji ci ludzie byli dostatecznie przywiązani. Nini musiała założyć w Ba Sing Se rodzinę.

Sang Ji miał dziwne wrażenie, że szef doskonale zdawał sobie z tego sprawę.

– I co ja mam zrobić, do ciężkiej cholery? – spytał sam siebie i ukrył twarz w dłoniach. Przekleństwo zostawiło w jego ustach nieprzyjemny cierpki posmak. – Co ja mam z tą wiedzą zrobić?

Odpowiedź była jasna. Zwłaszcza, jeżeli faktycznie chciał dziewczynie sprawić jak najmniej bólu.

– No przecież nie wyswatam jej z Li Yuanem – mruknął. Zamknął okno i opadł z powrotem na łóżko. – Młody to jeszcze za naiwny jest... Czemu to jest takie trudne?

W ciągu kolejnych kilku minut doszedł do wniosku, że Ok jest zbyt dziwny, Stary Shu za stary, a Jian już żonaty. Niedługo potem skończyli mu się kandydaci spełniający dwa podstawowe kryteria: „porządny” i „agent Dai Li”.

Wiedział, co prawdopodobnie będzie musiał zacząć robić i nabrał niesamowitej ochoty, żeby znowu zakląć. Najchętniej kląłby tak długo i tak głośno, żeby zeszło z niego całe powietrze. Udusiłby się i wtedy ktoś inny musiałby się zająć tym zadaniem.

Potem uświadomił sobie, że tym kimś innym naprawdę mógłby być Huang Fu i momentalnie przestał marudzić.

– Wygrałeś, stary dziadu – szepnął jeszcze, zanim zapadł w niespokojny sen. – Zrobię dokładnie to, co sobie umyśliłeś.

Ciemność w pokoju odpowiedziała mu szyderczą, piskliwą ciszą.

***

Nowy więzień, którego Xiao i Jian przywieźli ze Środkowego Pierścienia, wyglądał na spokojnego, rozsądnego faceta. A po kubku wody z sokiem z kaktusa i dwóch kwadransach wpatrywania się w wirującą latarnię zaczął nawet być dokładnie taki, na jakiego wyglądał. W każdym razie Li Yuan miał taką nadzieję. Nigdy wcześniej sam nie wykonywał reedukacji, ale Huang Fu akurat zajął się czymś innym i kazał sobie nie przeszkadzać.

Latarenka zrobiła jeszcze kilka rundek po metalowym torze i w końcu facet stracił przytomność. Wyglądało na to, że komunikat w Ba Sing Se nie ma wojny wsiąkł mu w mózg bardzo porządnie.

– No dobra – rzucił do czekających z boku agentów. – Możecie go zabrać do domu.

Agent Jian, pyzaty chłopak, który przed oblężeniem pracował z Li Yuanem w Sekcji Trzeciej, energicznie pokręcił głową.

– Ja nie mogę – rzucił beztrosko. – Muszę wracać do domu. Mój synek ma dzisiaj urodziny.

– Które to już? – Więzień poruszył się nieznacznie i jęknął cicho, ale się nie rozbudził. – Drugie?

– Trzecie! A skubany tak trajkocze, że czasem mi się wydaje, że ma już z siedem...

– No to leć. Xiao go odprowadzi.

– Nazywam się Xiaodan – warknął drugi agent i wyprostował się jak struna. – Poza tym jak ja mam go sam zabrać aż do Środkowego? Masz pojęcie, ile ten grubas waży?

– Domyślam się, że dużo – odpowiedział. Poprawił sobie kapelusz i zaczął kuśtykać w stronę drzwi. – Ale ja ci nie pomogę. Mam randkę z szefem szefa.

Nie lubił Xiao – chyba w zasadzie nikt nie lubił Xiao – ale miał pewność, że chłopak zrobi to, co mu kazał. Za bardzo mu zależało na opinii, żeby coś świadomie schrzanić.

Proteza Li Yuana postukiwała głucho o kamienną podłogę, odgłosy rozchodziły się po korytarzu nierytmicznym echem. W końcu dotarł do cel, w których mieszkały dopiero skończone Joo Dee i zapukał do drzwi pierwszej z nich. Otworzyła mu dziewczyna o długich, jasnobrązowych włosach i oczach tak szarych, że mogły się wydawać niebieskawe. Huang Fu wspominał, że pochodziła z Kyoshi, ale teraz to nie miało już znaczenia. Jej imię też zresztą nie. Teraz nazywała się Joo Dee i mieszkała w Ba Sing Se.

– Idziemy – rzucił od niechcenia.

Dziewczyna uśmiechnęła się do niego promiennie.

– Dokąd się wybieramy? – zapytała z entuzjazmem. – Czy to wycieczka?

– Tak, maleńka. Odwiedzimy Wielkiego Sekretarza.

Dziewczyna tak entuzjastycznie