się w tym twoim oceanie, jakby to była kąpiel uzdrowiskowa.

– Jak co na przykład?

Kapelan znów na niego spojrzał, w ręku trzymał niedużą książkę w granatowej okładce.

– Nie uwierzyłbyś mi, gdybym ci powiedział – odpowiedział uśmiechając się lekko. Kucając przed Teru na podłodze, podał mu książkę. – Jakiś czas temu opowiedziałem o twojej sytuacji... przyjacielowi. Oczywiście, bez wdawania się w szczegóły. Przygotował to dla ciebie, zaznaczył karteczkami fragmenty, które mogą cię podnieść na duchu.

Teru ostrożnie wziął książkę z rąk kapelana. Faktycznie, poza okładkę wystawało kilkanaście kolorowych pasków papieru. Przypominało mu to podręcznik przed egzaminem na studiach. Jego książki i notatki zawsze tak wyglądały tuż przed sesją.

– Co to za książka?

– Biblia, sam Nowy Testament. Mówiłem Michaelowi – to ten przyjaciel – że nie jesteś wierzący, ale uznał, że może mimo wszystko przyda ci się taka inspiracja.

Ostrożnie obrócił książkę w dłoniach, pogładził gładką powierzchnię okładki opuszkami palców. Srebrna farba z wytłoczonych na przodzie łacińskich liter połyskiwała lekko w niebieskawym świetle brzęczącej jarzeniówki.

– Mam nadzieję, że znasz angielski na tyle, żeby lektura nie była frustrująca. – Kapelan był jakby odrobinę zażenowany. Gdyby nie był tak przerażająco niezmienny, pewnie przeczesałby palcami swoje włosy, tamtego dnia miodowo-złote. – Głupia sprawa, ale Michael zna tylko angielski i łacinę, więc...

– Dam sobie radę – Teru zbył jego wątpliwości. – Podziękuj proszę swojemu przyjacielowi. Ale ja już mam tutaj trzy książki. Na więcej strażnicy się nie zgodzą.

Mężczyzna prawie, ale jednak nie do końca, puścił do niego oczko.

– Ja nie mam zamiaru im mówić, że coś tu zostawiłem – powiedział. – A ty?

 


VI


Przez kolejne miesiące w izolacji Teru czytał. I czytał. I czytał. Kiedy znał już na pamięć fragmenty zaznaczone karteczkami, zaczął po prostu pochłaniać wszystko, od początku do końca. Pozostałe trzy książki znał prawie na pamięć jeszcze zanim trafił do więzienia, a ta była nowa, nieodkryta, zupełnie inna.

W niektórych wersach widział echo swoich własnych przekonań (zapłatą za grzech jest śmierć), inne napawały go przeświadczeniem, że jednak niczego nie rozumie (nie sądźcie, abyście nie byli sądzeni), kolejne swoją kompletną odmiennością (nie poczytaj im tego grzechu) wzbudzały niemal fizyczny ból.

Nie rozumiał. A im bardziej nie rozumiał, tym więcej czytał.

Kolejna zima zaczęła chłodzić grube więzienne mury, a Teru wciąż czytał. Czasem wydawało mu się nawet, że jakby zaczyna coś rozumieć z tego wszystkiego. Były też i takie dni, kiedy brakowało mu kontekstu, tych wszystkich proroctw, które jakoby miały się spełnić dwa tysiąclecia wcześniej, a o których on nigdy nawet nie słyszał. Czuł się wtedy tak, jakby ktoś zostawił mu tylko drugi tom wyjątkowo ciekawej książki i nie dał szansy na zdobycie pierwszego.

Mimo to jednak kiedy pod koniec zimy kapelan znów go odwiedził, Teru był już pewien, że znalazł swojego Boga.

 


VII


– Muszę się do czegoś przyznać – powiedział, kiedy kapelan zajął swoje zwykłe miejsce na podłodze.

Mężczyzna lekko przekrzywił głowę, jego przydługie, lekko poskręcane włosy, dziś w ciepłym odcieniu złotego blondu, opadły miękko na jedną stronę. Teru nie mógł się oprzeć wrażeniu, że ruch został wykonany absolutnie świadomie, żeby atmosfera wydała mu się bardziej... ludzka.

– Do czego?

– Dokonałem zamiany – odpowiedział, unikając kontaktu wzrokowego z kapelanem. – Zamieniłem się z shinigami na oczy w zamian za połowę pozostałego mi życia...

– A kto ci powiedział, że taka jest cena?

– Ryuk. Shinigami, którego Kira przysłał do mnie z Notatnikiem. Mówiłem ci już o nim.

– A powiedz mi, proszę, skąd taki shinigami może wiedzieć, ile życia jeszcze ci zostało?

Teru wzruszył ramionami.

– To właśnie widzą. Imię każdego człowieka i czas, który mu pozostał.

Kapelan mruknął coś tak cicho, że Teru nie był w stanie rozróżnić słów. Zresztą chyba nie zostały wypowiedziane w żadnym języku, który znał.

– Jest coś jeszcze, czego mi o tych shinigami nie powiedziałeś? Albo może o Notatniku?

Skinął głową.

– Po czterystu dziewięćdziesięciu dniach od utraty notatnika, zapomnę o wszystkim, co się z nim wiązało. No i stracę te przeklęte oczy. Ale to akurat będzie coś dobrego.

– Rozumiem, że nie chcesz zapomnieć.

– Oczywiście, że nie!

Kapelan podniósł się z podłogi. Wyglądało na to, że ta wizyta skończy się niemal w momencie, w którym się zaczęła.

– A co robią ludzie, kiedy chcą zachować swoje wspomnienia? – spytał i zapukał w drzwi celi.

Strażnik – znówKobayashi Taro, najwyraźniej przed nim tak samo długie życie, jak te całe miesiące wcześniej – wypuścił go na zewnątrz.

– Siedź prosto, Mikami – rzucił, zamykając drzwi za kapelanem.

Teru odruchowo wykonał polecenie.

 


VIII


Poprosił o czysty notatnik i coś do pisania. Po kilku dniach zwłoki strażnik przyniósł mu zeszyt w kratkę i opakowanie miękkich świecowych kredek. Chyba bali się, że jeżeli dostanie cokolwiek ostrzejszego, znowu spróbuje się zabić.

Nie spróbowałby. Nie miał już powodu, żeby ze sobą kończyć.

Miesiące, które dzieliły go od dnia 2 czerwca – wyliczył, kiedy straci wspomnienia; i tak nie miał nic lepszego do roboty – upłynęły mu na sporządzaniu szczegółowych notatek. Nie chciał pominąć absolutnie niczego na wypadek, gdyby w przyszłości musiał odtworzyć wydarzenia z czasu, kiedy używał Notatnika Śmierci.

Potem,