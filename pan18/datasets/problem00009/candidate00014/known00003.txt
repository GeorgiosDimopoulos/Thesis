c'è Camille alla porta, alla porta di questa casa che è anche un po' tua, che mi parla continuamente di te e sento il senso di tradimento bruciarmi nel fondo della gola e arricciare i bordi di quello che provo per te.
C'è una pietra di Stregaluce tra di noi mentre metto fine alla nostra storia, perché sono furioso e non ragiono, e perché temo di poterti ferire, se mi resterai ancora accanto – e, nonostante tutto, non voglio farlo.
Ti lascio con un bacio e un milione di pezzi del mio cuore sul pavimento lercio di questa vecchia stazione.

Hai vent'anni da una settimana e rivederti mi fa male tanto quanto mi fa piacere.
I tuoi occhi sono meno azzurri, le tue spalle più incassate, il tuo aspetto più trasandato. È come se fossi sospeso, come se avessi premuto il pulsante pause della tua vita e stessi aspettando che qualcuno venga a premere play.
Stai aspettando che io venga a premere play.
Ma tu devi capire che non posso ancora farlo, e che certe ferite sono più profonde di altre.
Devi capire che quando la notte si fa lunga e il dolore insopportabile, tornare indietro è sempre un po' più difficile.
Eppure, nonostante tutto, ti sto già baciando.

Hai ancora vent'anni e stiamo venendo a patti con quello che ci è successo.
Sei cresciuto, Alexander; sei ancora un cucciolo, ma inizi ad allontanarti dall'ombra protettiva della tua inconsapevolezza e incominci a guardare con occhio critico quello che sarà, quello che verrà.
C'è maggiore consapevolezza nei tuoi movimenti, nelle tue parole e nei tuoi sguardi, adesso. A volte l'azzurro dei tuoi occhi s'incupisce e so che stai pensando a questa cosa incastrata tra di noi, so che ti domandi come faremo a recuperarla e buttarla via senza farci troppo male.
E io ti dico che in qualche modo faremo, che l'amore basterà, che ce lo faremo bastare.
Mi dici che mi ami e ti dico che non avevo dubbi. E allora ridi e la curva della tua bocca è così perfetta che sento l'esigenza di baciarla.
Lentamente, ricominciamo a camminare fianco a fianco.

Hai ventitre anni e sei inginocchiato sulla culla di quello che è appena diventato nostro figlio.
C'è la luna oltre il rettangolo della finestra, inchiodata come un palloncino gonfio al suo pezzo di cielo, e ti bagna della sua luce, ti reclama, ti vuole per sé.
Non sei mai stato così bello, Alexander, non sei mai stato così vulnerabile mentre stringi il bordo della culla e mi parli delle tue paure, delle tue insicurezze, dell'eventualità di non poter piacere a questo bambino che nessuno ha voluto, ma che noi possiamo, dobbiamo e vogliamo amare.
Stringo le dita alle tue perché ho bisogno di un'ancora a cui sorreggermi, ho bisogno di mettere in prospettiva questa novità che mi sembra così grossa e spaventosa e meravigliosa.
L'ipotesi di una famiglia con te che non sia solo e più una parentesi nelle mie fantasticherie.
È qui, inginocchiato sul pavimento, con la luce della luna che ti illumina da capo a piedi, che mi chiedi di sposarti.
È qui che ti dico che lo farò, ma solo quando una nuova Legge, più giusta e corretta, rivoluzionerà il nostro mondo e ci permetterà di sposarci senza che nessuno possa condannarci, senza che nessuno possa dirci che è stata tutta una farsa.
"Cambiare la Legge potrebbe richiedere un bel po' di tempo," mi fai notare.
E noi aspetteremo, Alexander, perché la nostra storia non finirà senza la sua coronazione; non è questo che il destino ha in serbo per noi.

Hai venticinque anni e hai Max tra le braccia. Geme, si lamenta, non trova requie. Lo culli, cammini su e giù per il nostro appartamento; mormori parole silenziose sul suo collo, lasci baci tra i suoi capelli.
Ti guardo dal mio angolo buio, nascosto dallo stipite della porta e sarò pure antico, sarò pure saggio, ma mi commuove vederti così, pieno d'amore verso un bambino che non solo non ha alcun legame di sangue con te, ma che non è neppure della tua stessa razza.
Ma lo ami come fosse tuo. Lo proteggi come non hai potuto fare con il bambino da cui ha preso il nome.
Gli hai insegnato a camminare e a chiamarti papà e ogni domenica non manchi mai di portarlo al parco e comprargli il gelato – e che sia al cioccolato, mi raccomando.
Lo ami come se fosse tuo perché è tuo, e perché il sangue è veramente acqua – scorre via, non permane, non lega.
Penso di non aver mai visto qualcosa di così bello.

Hai ventotto anni e l'inchiostro dei tuoi capelli inizia a sbiadire, come una penna scarica.
Fili grigi iniziano a brillare sulle tempie, sulla nuca. Ti prendo in giro, mi diverto a tirarli via, quei capelli, e non ti dico che è perché non voglio ricordare che stai invecchiando, che il nostro tempo insieme si sta esaurendo, goccia a goccia.
Intorno ai tuoi occhi ci sono rughe che prima non c'erano e l'espressione sul tuo viso è cambiata – più responsabile, più matura, inevitabilmente adulta.