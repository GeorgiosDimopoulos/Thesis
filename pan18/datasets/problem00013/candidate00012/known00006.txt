— Kiedyś naprawiałem im ubranka. Z reguły chodziło tylko o zaszycie rozdarcia, bądź o przyszycie oderwanego guziczka. Dawno jednak tego nie robiłem i mogłem stracić wprawę.

Wziął do ręki róg zakurzonego prześcieradła i uciął spory kawałek. Otrzepał porządnie z kurzu i po przyjrzeniu się lalce, zaczął ciąć i szyć. Wkrótce zszarzałe płótno zamieniło się w małą koszulę nocną z długimi rękawami, którą założył ostrożnie na lalkę.

— Nic nadzwyczajnego, ale lepsze to niż bycie gołym — mruknął Will z uśmiechem, lekko trącając malutki nos. Znieruchomiał, zrozumiawszy, co właśnie zrobił.

Mówię do lalki, pomyślał. Lalki, przed którą wszyscy uciekają i wierzą, że jest przeklęta. Najpewniej w ciągu miesiąca skończę w kostnicy, a ja jeszcze szyję jej ubranko i szturcham tak bezceremonialnie.

Przycisnął palce do nasady nosa i przetarł dłonią twarz. Musiał być zmęczony, próbował podejść racjonalnie do problemu. Jutro pewnie będzie unikał tego pomieszczenia, nie miał potrzeby patrzenia na lalkę, ani tym bardziej przebywania w jej towarzystwie.

Położył ją delikatnie w fotelu i przyniósł swoje okrycia. Pościelił sobie na kanapie, zerkając co chwila na nieruchomą lalkę. Leżała sobie, ale i tak pozycja nie wydawała sie być naturalna. Will miał ochotę wynieść ją z pokoju, jednak zgromił się za ten niedorzeczny pomysł.

To przecież była zwykła lalka.

Przypomniał sobie niemal codzienny rytuał Abigail, która co wieczór przebierała swoje lalki w piżamki i kładła spać w miniaturowych łóżeczkach. Przeklęta lalka nie posiadająca własnego posłania, to aż nie mieściło mu się w głowie. Will westchnął, uznając, że postradał resztki rozumu. Po chwili spod jego rąk wyszła nieduża poduszka z myjki. Jako kołderkę wykorzystał stary i mały ręcznik. Żadna rewelacja, ale na razie musi wystarczyć.

— Mam nadzieję, że nie zabijesz mnie we śnie, co? — zażartował, otulając lalkę. Brązowe oczy beznamiętnie wpatrywały się w sufit.

Will stwierdził, że to wystarczająco dobry znak i sam się położył.

Z jego ust wyrwał się zduszony krzyk, kiedy gwałtownie usiadł. Oddychał ciężko i rozejrzał się, ale nie był w stanie nic dojrzeć w ciemności. Po omacku wyszedł z łóżka i wpadł na ścianę. Palcami gorączkowo szukał włącznika światła. Gdy tylko znalazł i jasne światło zalało pokój, Will stopniowo opanowywał panikę, rozpoznając otoczenie. Znajdował się w swoim nowym domu, spał na kanapie, bo jeszcze nie miał własnego łóżka, a jego współlokatorem była przeklęta, mordercza lalka.

Will osunął się po ścianie i zamknął oczy, a fragmenty jego koszmaru powoli zaczęły odpływać i zanikać. Ale dobrze wiedział, że nigdy nie odejdą na dobre. Trudno mu było zapomnieć koszmary, gdy stanowiły przypomnienie tego, co się wydarzyło naprawdę. Przeszedł go dreszcz i skrył głowę w dłoniach. To tylko sen, a on był cały i zdrowy. Musiał patrzeć w przyszłość. Tego, co minęło, nie jest w stanie już odmienić.

Wstał na drżące nogi, z trudem przełykając ślinę. Podkoszulek miał cały przepocony i zanim się przebierze, powinien wziąć prysznic. Wyszedł z pokoju, kierując się do łazienki, starając się skoncentrować na tym, co musi zrobi w nadchodzącym dniu. Jego myśli nie do końca chciały się skupić na jednym. O ponownym zaśnięciu nie mógł nawet marzyć. Od dziecka nie potrafił zasnąć po obudzeniu się z koszmaru.

Odświeżony i przebrany znalazł się z powrotem na kanapie, patrząc w przestrzeń. Nawet nie wiedział kiedy to zrobił, ale w pokoju było ciemno i jedynym światłem sączącym się przez okno był blask księżyca.

Nie potrafił powiedzieć, jak długo leżał w ciemności. W głowie ułożył sobie listę, ale miał wrażenie, że i tak o niej zapomni. Jak zawsze. Patrzył się w sufit, ze zrezygnowaniem czekając na brzask, gdy ogarnęło go zmęczenie. Jednak w tym samym momencie przypomniał sobie swój koszmar i otrząsnął się, zmuszając się, aby utrzymać powieki otwarte.

Ziewnął raz, drugi i trzeci.

Ciche mruczenie wypełniło przerażająco ciche pomieszczenie. Dźwięk był dziwny, ale pod jego wpływem Will zamknął oczy. Nie słyszał nic takiego wcześniej, kiedy pracował. Pokój zdawał się też być dużo cieplejszy i mężczyzna uznał, że najwyraźniej to piec zareagował na spadek temperatury.

Ziewając po raz kolejny, Will pozwolił sobie na rozluźnienie, z twarzą wtuloną w poduszki. Westchnął z ulgą, kiedy nie było mu już chłodno, a on odpływał w sen, wciąż mając w uszach to przedziwne, kojące mruczenie.

Tej nocy po raz pierwszy od dłuższego czasu nie dręczył go żaden koszmar.


OoO


— Powinienem nadać ci jakieś imię, co? — spytał Will, sącząc kawę.

Skończył odnawiać kuchnię i zniósł jeden ze stołów, które znalazł w pokoju lalki. Kuchenka mikrofalowa znalazła się na ladzie, a pod nią lodówka turystyczna. Pomieszczenie nadal było puste, ale już powoli zaczynało przypominać kuchnię.

Miał stół i krzesła, aby zaprosić ewentualnych gości. Jeśli tacy się w ogóle znajdą. Kiedykolwiek.

Naprzeciw niego, na stole, siedziała lalka. Jej oczy wpatrujące się daleko w przestrzeń mogły wyrażać cokolwiek, zarówno aprobatę, jak i dezaprobatę.

Will oparł brodę na dłoniach, przyglądając się lalce. Próbował uszyć jej porządne koszulę i spodnie, ale musiał przyznać, że wyszło mu po prostu koszmarnie. Nie chciał, żeby ubrana była tylko w tę brudną koszulę nocną. Jak tylko odzyska dostęp do Internetu, musi zamówić kilka rzeczy. I kilka zestawów dla przyszłych właścicieli, na wypadek, gdyby Willa jednak nie przetrzymał miesiąca.

Zamrugał, zerkając na fatalne ubranka i