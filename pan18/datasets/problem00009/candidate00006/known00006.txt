. Un nodo gordiano e indissolubile. Eppure era innegabile possedesse un fascino irresistibile e ti possedesse, soprattutto: perché l’abbraccio delle sue spire finiva con  il rappresentare un dolore quasi invocato. Sasuke, almeno, sapeva di averlo  scientemente fatto: e se la vergogna e il rimpianto pungevano un po’, poteva  sempre cercare qualcuno da ammazzare, per vedere s’era poi vero quel che  Orochimaru gli aveva sussurrato mille volte. Il numero santifica, Sasuke Uchiha. Il numero  santifica. Sdraiato sul proprio letto, immerso in quell’oscurità che  faceva ancor più risaltare il plasma rappreso delle sue iridi maledette, Sasuke  aveva raccolto le ginocchia al petto, ascoltando soltanto, nel tamburellare  inquieto del proprio cuore, la macabra danza della paura, del rimpianto e del  ricordo. Un giorno avrebbe incontrato qualcuno cui la storia aveva  strappato tutto, finanche le emozioni: qualcuno che pure avrebbe terrorizzato a  morte. Quell’ora non era ancora giunta, ma già si stava preparando, entro un  bozzolo che la tana del Serpente alimentava al solo scopo di mutare la pupa in  un miracolo della devastazione.   Orochimaru era un enigma che non si lasciava leggere mai,  perché ti dava l’impressione d’essere una crudeltà così sfacciata e manifesta da  chiamarsi per nome davanti ai tuoi occhi. Eppure doveva avere una propria  storia, un passato o fantasmi come i suoi, così vivi da lasciarti ancora sulla  pelle l’odore del sangue e della paura. Orochimaru era un maestro completamente diverso da Kakashi:  negli intenti e nello spirito. Forse era anche il solo meritasse uno come lui. Uno ch’era sopravvissuto per una scommessa fondata sull’odio. “Quando ti guardo, Sasuke, non posso fare a meno di pensare a  quanto tu mi somigli.” Erano trascorsi sette mesi dalla sua defezione, il giorno in  cui Orochimaru l’aveva davvero coinvolto in qualcosa di simile a una  conversazione. Ma non ne aveva avuti i toni, né gli intenti. Nel kimono sempre  leggermente sceso, elegante nella sua semplicità che solo un obi estremamente  complesso arricchiva, il Serpente aveva la grazia di un teatrante: era un attore  consumato ed esperto, che sul palco della vita parlava sempre e solo a se  stesso. Per questo, probabilmente, era un vincente come Sasuke disperava di  essere. Da quel giorno, in ogni caso, Orochimaru aveva inaugurato la  loro convivenza con l’appassionato recitato di quella ch’era soprattutto la  fosca cronaca delle sue nefandezze: la storia di un’anima storta, che aveva  alimentato se stessa sino ad affilarsi come la katana che custodiva in sé. Prima di allora, Sasuke non ricordava di aver pronunciato una  sola sillaba: e Orochimaru – le labbra increspate nel suo sorriso obliquo,  enigmatico e disonesto come tutte le trappole – era rimasto a guardare.  Probabilmente coglieva qualcosa di vulnerabile ed esaltante in quel suo bisogno  di chiudersi in uno spazio privato, svuotato di parole e sentimenti. Come uno  scorpione, però, aveva atteso che la misura della sua solitudine fosse colma per  pungerlo ancora con il suo veleno implacabile. “C’è una strana circolarità nella storia e mi chiedo se  questo non sia l’ennesimo caso.” L’aveva fissato obliquo, prendendo volutamente  le distanze da quel compiacimento non simulato. Non voleva dargli la  soddisfazione del sollievo che nasceva da una voce insperata, quando tutto  taceva nelle profondità di un ego danneggiato e perso. “Quando avevo la tua età, possedevo il tuo talento e la tua  stessa ambizione. Probabilmente sono il solo che può capirti.” Sasuke aveva stornato il capo, senza muovere il minimo  assenso: perché la verità profonda di quell’osservazione lo disgustava e  l’inorgogliva al contempo. Così l’inorgogliva la degradazione che gli aveva  permesso di schiacciare Naruto, risparmiandogli la vita con l’arrogante  compiacimento dei vincenti. “La differenza tra noi due, Sasuke, è nel cuore. Tu ne hai  ancora uno.” Era seguita una risata bassa e fredda: raggelante. Uno di  quei ghigni con cui sapeva metterti a tacere. O pietrificare. Oppure insegnare  la via per Itachi: la via per un cielo che non era azzurro, ma rosso come il  sangue della vendetta. “L’ambizione è qualcosa di estremamente naturale. Oserei dire  che solo le bestie non la possiedono.” Orochimaru gli aveva impartito quella lezione mentre  penzolava, legato mani e piedi, sul ciglio di una pietraia rovente – gli occhi  chiusi, pieni di lacrime esauste e rabbiose. La mascella stretta al punto da  fargli schiumare le labbra come un cane incatenato: immobile e compiaciuto, lui.  Un predatore pregno di un umorismo nero, con cui gli veniva naturale – era  evidente – torturare una preda mediocre. Sasuke aveva metabolizzato quel motto e replicato con un  risentimento feroce. “Non è vero. Anche Naruto vuole diventare Hokage.” E  Orochimaru aveva riso, prima di menargli un colpo secco contro le reni. “Avevi poco fiato e l’hai usato male, bambino. È  perché la bestia dorme ancora. Il giorno in cui si sveglierà del tutto, quel che  vorrà sarà la fine di Konoha, non il suo supremo seggio.” Sasuke aveva inghiottito quell’ennesima stoccata, senza  muovere un solo muscolo. “Esistono due ambizioni, Sasuke. Due com’è doppio tutto  quello che la natura ha creato. Senz’altro sei il primo ad averne avuta  esperienza