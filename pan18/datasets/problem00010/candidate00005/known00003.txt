della sua sorellina.

Sedici anni… Era stata una cotta piuttosto lunga, si disse, pensando al suo vecchio amico.

 

Nel 2000 la notizia del ritrovamento e del miracoloso salvataggio di Capitan America fece il giro del mondo.

Il telefono del sottotenente Rathbone, ormai prossimo agli ottantuno, squillò nella fredda mattina londinese.

«Pronto?»

«Billy! Hai sentito? L’hanno trovato, è vivo!»

«Sì. Sì, stavo giusto guardando il TG…»

«Billy, tu… Tu credi che potremmo andare a trovarlo? Vieni qui da noi e poi, non so, potremmo andare a informarci… Penso che gli farebbe piacere rivederti - tu non credi?»

Billy rise. La cotta non era passata per niente, a quanto pareva. Per un attimo davanti ai suoi occhi ricomparve la fresca ragazzina di quindici anni dai grandi occhi chiari, che pendeva dalle sue labbra e lo pregava di raccontarle di nuovo le storie più paurose.

L’indomani fece un biglietto di sola andata per New York: sua sorella, che viveva col marito in Florida, l’avrebbe raggiunto lì.

Non aveva idea di come avrebbe potuto rintracciare Steve, tantomeno era certo che questi l’avrebbe riconosciuto dopo tutto quel tempo, ma Martha non pareva intenzionata a lasciarsi intimidire da simili ostacoli.

Lei voleva il suo eroe: in Jonas non l’aveva certo trovato (non per niente il loro matrimonio era in crisi da tempo), ma era certa che l’avrebbe trovato in Steven Rogers ed era disposta a tutto pur di incontrarlo almeno una volta.

Non che desiderasse molto più che lanciargli un’occhiata e magari scambiarci due parole, dopotutto lei aveva cinquantotto anni mentre lui, rimanendo ibernato per tutti quegli anni, non era invecchiato di una virgola. Davvero, poteva pretendere che un uomo di quanti, venticinque anni?, si innamorasse di lei, una signora di mezz’età, solo perché lei l’aveva amato follemente - e in maniera piuttosto infantile, andava detto - per tutto quel tempo?

Ma non era il caso di farsi prendere dal pessimismo, l’avrebbe incontrato e avrebbe trovato qualcosa da dirgli. La parlantina non le era certo mai mancata…

 

Quando Fury andò a cercarlo e gli disse che un vecchio amico desiderava fargli visita, Steve non fu certo di aver capito bene. Lanciò un’occhiata al calendario, convinse per l’ennesima volta la propria mente che si trovava nel 2000 e non nel ’42 e fece rapidamente i conti: chiunque l’avesse conosciuto abbastanza bene da potersi dire suo amico doveva essere stato con lui in guerra. E il più giovane della sua vecchia squadra non poteva avere meno di ottant’anni, ormai.

Alla fine, più per curiosità che altro, disse a Fury che avrebbe incontrato volentieri il visitatore, chiunque egli fosse.

Nel salottino del suo appartamento entrarono un vecchio - aveva ragione, non meno di ottant’anni - accompagnato da una donna più giovane. Improbabile che fosse la figlia… La moglie, forse?

Li fece accomodare.

Il vecchio lo guardò per un lungo momento e poi i suoi occhi grigi si riempirono di lacrime.

Steve non sapeva che fare, si alzò e frugò in un cassetto fino a trovare un fazzoletto da porgere al suo misterioso visitatore. La donna intanto lo ammirava con aria quasi… sognante?

«Scusa, Steve» esordì l’uomo dopo essersi asciugato gli occhi. «Non credevo che ti avrei mai più rivisto e ora… Ma perdonami, sicuramente non sai neanche chi hai di fronte.»

Billy si raddrizzò, fece il saluto militare con un sorriso e parlò di nuovo:

«Sottotenente Rathbone a rapporto, signore.»

A Steve ci volle un secondo per collegare il nome al volto dell’uomo che gli stava di fronte e riconoscerne lo sguardo, i lineamenti, la voce…

«Billy…» soffiò. Un enorme sorriso gli si aprì sulle labbra e si gettò sull’amico per abbracciarlo.

«Piano piano, sono un vecchio pieno di acciacchi ormai, mica come te» ridacchiò questi.

Steve si unì alla risata. Poi Billy si ricordò della sorella, che non aveva smesso di mangiarsi il capitano con gli occhi per tutto il tempo, e fece le dovute presentazioni.

«Ma che maleducato, non ti ho neanche presentato la mia sorellina. Lei è Martha, una tua fan sfegatata dall’età di quindici anni» disse.

Martha arrossì fino alla punta dei capelli e strinse la mano che un sorridente Steve le porgeva.

«Capitano, ho sentito migliaia di storie su di lei. Quando mio fratello è tornato a casa l’ho tediato per settimane perché mi raccontasse tutte le vostre avventure, sa? E quando ha finito l’ho fatto ricominciare» esordì.

«La prego, mi chiami Steve. Io e suo fratello ne abbiamo passate così tante insieme che mi sembra assurdo farmi chiamare in un altro modo da un membro della sua famiglia» rispose Steve, radioso.

 

Martha, Billy e Steve rimasero insieme tutta la giornata e si misero d’accordo per andare a cena insieme il giorno seguente. E poi il giorno successivo, e quello dopo ancora.

Steve non aveva più nessuno, il tempo e la guerra erano stati inclementi con la maggior parte delle persone a lui care, e poter godere della compagnia dei fratelli Rathbone non gli sembrava