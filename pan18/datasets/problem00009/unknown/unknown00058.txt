Hogsmeade. Sono esposti, su panneggi di velluto bianco, quaderni, diari, rotoli di pergamena e un vasto dispiegamento di penne e inchiostri di cui Remus ignora la funzione o l'utilizzo. Si chiede se non riuscirà a trovare qualcosa di interessante da potergli regalare, qualcosa che possa utilizzare meglio della sua copia di 1984 o della camicia rossa, magari. Tentare non costa nulla e al compleanno mancano un paio di giorni; non avrà altro modo di tornare al villaggio che non comporti la violazione di decine di regole scolastiche (e lui non vuole violarle).



 



Il campanello affisso alla porta tintinna vivacemente e Remus si fa strada tra qualche euforico studente del terzo anno in visita a Hogsmeade per la prima volta. Girella per il negozio, scocca occhiate bieche e critiche alle scaffalature stipate del più vario materiale scolastico, ma niente sembra adatto: non gli inchiostri invisibili, non le penne che camuffano il messaggio, adatte per scambiarsi bigliettini durante le lezioni, non i fogli di pergamena a più facce. Tutte cose che a lui piacerebbero ma che Sirius disprezzerebbe e basta.



 



Si muove per raggiungere l'ingresso, ma per scansare il movimento improvviso di un ragazzino troppo entusiasta, balza all'indietro e il gomito colpisce un quadernino rilegato, la copertina di morbida pelle blu notte. Lo prende, fa per rimetterlo al suo posto, ma qualcosa trattiene la sua attenzione. Non è tanto la consistenza deliziosa della pelle contro le dita, o il fatto che l'oggetto stia letteralmente ronzando di magia, quanto la piccola incisione a caratteri argentati, proprio sul frontespizio.



 




Ricordiario.




 



"Mi scusi," inizia, avvicinandosi alla cassa, dove una strega in carne lo fissa con aria benevola, la testa un po' piegata al peso della curiosità. Remus poggia il libriccino sul bancone e chiede: "Cos'è?"



 



La donna si illumina tutta; è come se Remus le avesse detto che domani è Natale.



 



"Quello è un Ricordiario. Un diario dei ricordi, per così dire. Puoi scrivere i tuoi ricordi lì e rivederli ogni volta che desideri, fino ad un massimo di duecento ricordi, tanti quante le facciate."



 



Remus schiude la bocca in una perfetta O di meraviglia e desidera immediatamente per sé quell'oggetto. È quello che, a malincuore, gli fa capire che è il regalo giusto per Sirius, che, curiosamente, sembra sempre volere quel che lui vuole. E poi, pensa, se Sirius non lo degnerà della benché minima attenzione, potrà sempre riprenderselo; non se ne accorgerà nemmeno.



 



"Quanto costa?"



 



"Sette galeoni, ma li vale tutti," lo blandisce velocemente la donna quando la bocca di Remus si contrae di disappunto. Se spende sette galeoni adesso, per Natale potrà regalare solo stupidaggini: una piuma, una confezione di Cioccorane e poco altro. E d'altra parte, rimettere a posto quel manufatto magico così eccezionale gli sembra un reato. Perché, per una volta nella vita, Sirius merita di avere qualcosa di bello tra le mani, dove poter stipare ogni ricordo felice dei suoi giorni a Hogwarts.



 



Dei suoi ultimi giorni a Hogwarts, se deciderà di usarlo dall'anno prossimo. Un nodo fastidioso gli stringe la bocca dello stomaco e Remus cerca di prenderlo a calci. Non funziona granché, e allora pensa: gli darò un vero motivo per esistere. Qualcosa per cui rammaricarsi davvero.



 



"Va bene, lo prendo."



 



Due giorni dopo, impacchettato alla bell'e meglio, Remus si rigira il Ricordiario tra le mani, meditabondo. Sta aspettando che Sirius torni dall'allenamento di Quidditch – dedica sempre l'ultima mezz'ora prima di cena a fare i compiti della settimana, riuscendo miracolosamente a farli tutti e bene – e ha la sensazione che un groviglio di serpi vive e nervose gli stia ripetutamente azzannando le viscere, iniettandogli un veleno che gli fa tremare le mani. Non ha motivo di essere così nervoso, ma è vero che non ha mai fatto un regalo così tanto... intimo.



 



Remus pensa che non esista niente di più intimo dei ricordi e che custodirli in un diario sia una bella responsabilità, oltre che un enorme azzardo. Non avrebbe osato tanto se la strega della cartoleria non gli avesse spiegato che solo il proprietario del Ricordiario ha la capacità di visualizzare i suoi ricordi, potentemente protetti da un incantesimo che respinge gli estranei e di cui le pagine sono imbevute.



 



A preoccuparlo, però, è l'idea che Sirius si farà di lui e di quel suo strano presente. Remus non vuole che pensi cose sbagliate, come, per esempio, che la sua vita sia sempre così infelice da meritare un posto in cui conservare le cose belle, così da poterle ritrovare agevolmente. Non lo pensa. O meglio: vuole davvero regalare a Sirius un posto in cui conservare le cose belle, ma non perché la sua vita sia arida e sterile, quanto perché lo è stata e gli eventi del passato, in qualche modo, finiscono sempre per piegare sul presente.



 



Remus, se può, vuole risparmiarglielo.



 



Forse avrebbe dovuto scriverlo su un pezzo di carta da accludere al regalo, perché dubita fortemente di essere capace di dire tutto quello senza inciampare nelle parole e fare un gran miscuglio confuso.



 



La porta si spalanca e Sirius entra nel dormitorio gocciolando e schizzando acqua ovunque. Remus è costretto a nascondere