materasso, e tocca il vuoto.



All’improvviso, dopo che sembrano essere passati alcuni minuti e invece si trova immerso nel buio da meno di mezzo secondo, sente qualcuno piangere.



Il suono proviene dalla sua destra e il Dottore è inspiegabilmente grato di avere delle cose come “destra” e “pianto” a cui aggrapparsi, perché quel buio gli sta trapassando l’anima e i cuori.



Si dirige verso il suono lamentoso, camminando a tentoni, continuando a provare a parlare e continuando a fallire. Respira affannosamente adesso, come se tutta l’angoscia che sta provando quel piccolo essere piangente si stia rivoltando contro di lui, pronta a inglobarlo.



Cammina veloce adesso che il pianto si è fatto più forte, alternato a singhiozzi rotti e sibilanti, cammina veloce e nemmeno si accorge di inciampare su di un corpo raggomitolato. Inciampa, lo supera con un balzo e rotola sul terreno-materasso.



«Va’ via!» urla la voce piangente, a pochi centimetri dalla sua faccia. È un suono talmente violento che il Dottore sente quasi lo spostamento d’aria. All’improvviso è arrabbiato, impaurito e angosciato.



«No» cerca di dire, ma dalla sua gola non esce niente, neanche il più piccolo miagolio.



Allora allunga una mano nell’oscurità, le sue dita trovano stoffa lisa, capelli impiastricciati di buio, guance scavate dalle lacrime e alla fine giungono a ciò che cercavano: mani rattrappite di paura.



E allora non importa che il Dottore dica “no” a quella piccola creatura che non è altro che River bambina, perché il tocco delle sue dita, caldo, gentile, delicato, parla per lui.



Gli occhi di River si aprono piano piano e la luce inizia a filtrare bagnandoli entrambi, avvolgendoli come un coperta calda.



«Non voglio essere sola» dice la bambina. Avrà forse cinque anni, è piccola come un uccellino e vestita di stracci. Trema tra le mani del Dottore e si rimpicciolisce davvero fino a diventare un esserino minuscolo, una fatina spaventata che si accoccola tra le sue mani e chiude di nuovo gli occhi.



Il Dottore si spia tra le dita con curiosità: fa appena in tempo a guardarla un’ultima volta prima che la luce svanisca di nuovo.








***








«Non posso fermarla» dice River, ormai sul punto di piangere. «La tuta ha il controllo.»



Il lago è quieto, più quieto di quanto non fosse stato in realtà, ed è immenso, impossibile vedere l’orizzonte: da una parte il deserto, dall’altra l’acqua, e nel mezzo loro due.



«Non dovresti fermarla. Deve accadere» risponde il Dottore, così come è successo nella realtà, ma le sue parole sono cupe, senza nessuna traccia della gentilezza che ha mostrato, che ricorda di aver mostrato.



Vorrebbe mostrarla ancora, ma non riesce.



«Scappa» lo implora lei.



«Sono scappato, e scappare mi ha portato qui.»



«Ho cercato di resistere, ma non ci riesco, è troppo forte!» vuole essere assolta, e il Dottore non vuole fare altro. La colpa, come sempre, non è di River, la colpa è sua.



«Lo so» dice, ma non c’è traccia di amore nella sua voce, non fa nemmeno il tentativo di tranquillizzarla. È freddo, glaciale, è tutto quello che non è stato e che non vorrebbe mai diventare.



E poi lo dice.



«È un punto fisso nel tempo, succederà, è già successo e succederà sempre. Io devo morire. Ma prima di andarmene voglio che tu sappia che per questo non potrò mai perdonarti.»



Lo dice e non può fermarsi. E allora capisce che quello che stanno vivendo entrambi è un incubo dal quale non c’è più uscita, perché le paure di River si stanno fondendo con le paure del Dottore e a questo lui non può porre rimedio.



«Il tempo può essere riscritto!» lo implora lei, avvolta dentro quella tuta che la obbliga a fare del male, anelando ad un perdono che quella versione distorta di se stesso non vuole concederle.



«Non ti azzardare!» risponde il Dottore, e almeno in questo è del tutto in linea con il proprio personaggio.



***



«Io non ti ho mai voluto» dice Amy Pond, con i suoi bellissimi capelli rossi che le incorniciano l’ovale del volto. Lo dice guardando sua figlia dall’alto in basso, con le mani sui fianchi e una smorfia di disgusto sulla faccia.



«Non ti abbiamo mai voluto. Sei stata solo uno sbaglio» rincara la dose Rory Pond, l’uomo che nella realtà avrebbe fatto a pezzi l’universo pur di abbracciare di nuovo sua moglie sua figlia.



E la bambina, una piccola Melody Pond con il moccio al naso, si raggomitola contro il muro, chiudendo gli occhi e portandosi le mani alla faccia. «Non è vero, non è vero, non è vero» bisbiglia piano, come in trance.



«Sei solo un piccolo sgorbio inutile inutile inutile inutile inutile» la voce di Amy diventa acuta, perforante, un disco rotto incantato su una sola parola. Al Dottore fa paura.



Si avvicina alla bambina con passi lenti. La stanza è asettica, bianca come la camera di un ospedale, senza il soffitto