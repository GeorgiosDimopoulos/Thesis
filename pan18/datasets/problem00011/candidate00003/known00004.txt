, fresca dell’aria del mattino, si trasforma in una grotta battuta dai venti invernali; le braccia, che fino a quel momento avevano accolto neve e acqua piovana, diventano pesanti e deboli, bruciate nei punti in cui gocce di veleno hanno scavato la carne; la sua veste leggera e vaporosa diventa uno straccio umido e incrostato di sporcizia; i suoi capelli, gonfi d’aria e neri come la notte, diventano come colate di sangue rappreso ai lati del suo volto.



Davanti a lei, a pochi centimetri di distanza, il volto di Loki è una massa di carne viva in via di guarigione e la ciotola che Sigyn stringe tra le dita tremanti ha appena iniziato a riempirsi.



«Ogni volta pensi che me ne vada» dice Sigyn, nello stanco simulacro di un rimprovero.



Loki emette un debole singhiozzo simile ad una risata e cambia immediatamente discorso: «Riesci ancora a sognare di cose piacevoli, non è vero?»



«Sì, se tu non mi svegliassi con le tue grida o la tua voglia di conversazione» replica lei, spostando il peso da un piede all’altro e aggiustando la presa sul contenitore che impedisce al veleno di colare direttamente sul volto del suo sposo.



«Buffo» replica il Dio degli Inganni, mostrando i denti, «credevo che tu fossi qui per aiutarmi.»



Sigyn sospira, socchiudendo le palpebre. «Sono qui perché devo esserci» spiega, come se parlasse ad un bambino un poco tardo.



«Utilizzi questi verbi con troppa libertà, moglie: potere, dovere, volere. Hanno tutti un preciso significato ed essi, più di qualsiasi altra parola esistente, devono essere usati con parsimonia e attenzione» fa una pausa e guarda dritto davanti a sé senza degnarla di uno sguardo.



Appeso com’è, con le catene che gli segano i muscoli delle braccia e i piedi inchiodati al pavimento i suoi movimenti sono limitati e scomodi, ma Sigyn sa per esperienza che, se volesse, potrebbe guardarla.



«Non devi stare qui, dato che nessuno ti obbliga, e potresti andartene in ogni momento. Ma non vuoi farlo» conclude con sicurezza, e i suoi occhi saettano solo per un attimo verso la ciotola, ormai quasi piena.



Sigyn abbassa le braccia, lasciando che il veleno del serpente scivoli libero sulla pelle ormai guarita di Loki, ma prima di allontanarsi e sgravarsi di quell’ennesimo peso, puntualizza: «Voglio andarmene, ma non posso perché la mia natura mi obbliga a rimanere a compiere il mio dovere.»



Loki sorride, mentre le sue labbra si liquefanno sotto la scia del veleno.



 



«Questa, mia cara bambina, è una menzogna.»



 



Era già arrivata l’estate ad Asgard e l’aria era fresca e succosa come la polpa di una mela sulla lingua. Sigyn passeggiava assieme alle altre ancelle della Dea Sif, in uno dei suoi rari momenti di libertà e, con le sue compagne, fantasticava di futuri matrimoni e figli, di glorie e onori che delle ragazze semplici come loro non avrebbero mai potuto raggiungere.



In futuro, ripensando a quel momento, Sigyn avrebbe riso di sé e della propria leggerezza e avrebbe guardato a quella bambina un po’ sciocca con gli occhi adulti di chi ha capito molto e provato troppo, ma quel giorno non c’erano nuvole sul suo orizzonte e i suoi desideri rimanevano intatti e meravigliosi.



Non seppe mai come successe – forse si era attardata troppo ad osservare i pesci che nuotavano nel lago, oppure aveva impiegato troppo tempo per sistemarsi l’orlo della veste – sta di fatto che rimase indietro, talmente indietro che le risate delle sue compagne non riuscirono più a raggiungerla e, nel tripudio di piante e fiori, Sigyn si trovò da sola.



«Le risate delle donne: così prive di senso. Quasi come i vostri sogni e le vostre speranze. Desiderate così tanto e con così tanta forza che riesco a leggere i vostri pensieri come sospesi nell’aria» commentò una voce, da qualche parte sopra di lei.



Piena di stupore Sigyn sollevò lo sguardo e, appollaiata su di un albero, scorse una massa scomposta di capelli rossi e un tripudio di azzurro, che, con una capriola molto acrobatica saltò a terra, atterrando di schiena e rotolando tra l’erba fino a trovarsi ai suoi piedi.



«Mio signore?» fece lei, riconoscendolo e non dimenticando le buone maniere.



«Sai che le tue piccole amiche vorrebbero potersi infilare nel letto di Odino e mettere al mondo qualcuno dei suoi bastardi? Eppure cianciano di matrimonio e di figli legittimi, così come tutte le brave bambine dovrebbero fare. Ma tu, tu vorresti davvero sposarti per... com’era? Recare onore alla tua famiglia e tuo marito, giusto?»



Sigyn, faccia a faccia con il Dio del Caos e degli Inganni, colui che anche gli altri Dei avevano difficoltà a gestire, quell’essere che mentiva, truffava e uccideva soltanto per obbedire alla propria dubbia natura, per un attimo rimase spiazzata e a bocca aperta, poi la sua lingua parlò per lei: «Non ho alcuna ragione per mentire» spiegò con un filo di voce.



Loki rise, apertamente e con gusto, e i suoi denti assomigliarono per un lungo, assurdo attimo a quelli di un lupo pronto ad attaccare.



«Povera fanciulla, ti svelerò un segreto: non c