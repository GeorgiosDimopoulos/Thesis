zmieniły trajektorię, uderzając w popękaną futrynę i opadając z hukiem na chodnik.

Zaczął się cofać, powoli okrążając stół. Jedna z generowanych przez Wandę wiązek energii stopiła księżowski czajnik.

– Wando, uspokój się proszę... – zaczął ściszonym głosem.

A potem potknął się o odstający fragment klepki w miejscu, w którym nie pamiętał żadnej nierówności.

– Zdechniesz! – warknęła, pochylając się nad nim. – Zdechniesz jak pies!

Zdawał sobie sprawę, że powinien skupić się wyłącznie na Wandzie, ale z jakichś powodów ta okropna ikona świętego Michała cały czas zajmowała jego uwagę. Nie mógł oderwać od niej wzroku, a Wanda nie mogła oderwać wzroku od niego. Dlatego żadne z nich nie zauważyło ojca Lantoma z kijem bejsbolowym w rękach.

Od ciosu zadanego przez księdza dziewczyna złożyła się jak kartka papieru i upadła prosto na Erika. Słowa podziękowania uwięzły mu w gardle.

– Niech jej ojciec porządnie skrępuje ręce – poinstruował, z trudem podnosząc się z podłogi. – Ja muszę zadzwonić.

– Mam nadzieję, że na pogotowie – odpowiedział mu Lantom. – Chyba uderzyłem tę biedną dziewczynę odrobinę za mocno...

Erik nic nie odpowiedział. Podszedł tylko do telefonu i wystukał znajomy numer. Numer do instytutu.

– Chodzi o Wandę – powiedział, kiedy tylko usłyszał głos Charlesa po drugiej stronie linii. – Przyjedź.

Charles, oczywiście, przyjechał jeszcze tego samego dnia późnym wieczorem. Ale nie sam. Razem z nim z samochodu wysiadły jeszcze dwie osoby – Wolverine i, co zdecydowanie bardziej Erika poirytowało, Pietro.

– Rozmawiałem z Agathą Harkness – poinformował go Charles w ramach przywitania. – Wygląda na to, że Mystique odrobinę podkolorowała twoje motywy co do oddania Wandy pod opiekę tego ośrodka.

Dobrze było mieć takiego wroga jak Charles. Erik zawsze mógł być pewien, że konflikt pozostanie tylko między nimi. Gdyby profesor miał dzieci, Erik też by ich do tego wszystkiego nie mieszał.

Ale Mystique? Jak dokładnie udało jej się zlokalizować Wandę, Erik nie miał pojęcia. Wystarczająco nurtującą zagadkę stanowił fakt, że kobieta w ogóle wciąż żyła. Chociaż może nie powinien być zaskoczony. Mystique była jak karaluch. Problem polegał w zasadzie tylko na tym, że teraz zyskał sobie wroga, który w ogóle nie przypominał Charlesa. Zaczął się gorączkowo zastanawiać, dokąd powinien teraz przenieść syna.

Pietro prychnął pogardliwie.

– Odrobinę podkolorowała? – zaskrzeczał. – Przecież ona z Wandy zrobiła jeszcze większą wariatkę!

Erik obrzucił go karcącym spojrzeniem i chłopak natychmiast zamilkł, ale nawet milcząc, emanował pogardą, którą mógłby obdzielić tuzin zbuntowanych nastolatków.

– Charles, ona mnie nienawidzi – odpowiedział swojemu staremu przyjacielowi. Głos miał chrapliwy i zachrypnięty, jakby od lat go nie używał. – Próbowała mnie zabić. Przecież ją odwiedzałeś w tym ośrodku, na pewno nie było tam aż tak źle.

– Wiesz, jaka potrafi być Mystique. – Ostrożnie manewrując swoim wózkiem, Charles wjechał do wnętrza kancelarii. Resztki drzwi zostały pospiesznie zdjęte z zawiasów i odstawione na bok. – Zagrała przed Wandą rolę wybawicielki i opiekunki, dokładnie jak w przypadku Marie Adler. Komuś spragnionemu kontaktu i tak niestabilnemu jak Wanda naprawdę niewiele trzeba, by obudzić w sobie bardzo silne uczucia. Pewnie pojawiła się parę razy w twojej skórze, powiedziała jej rzeczy, których ty nigdy byś nie powiedział...

– Bo nigdy jej nie odwiedzałem, tak? – prychnął urażony.

– Magnusie, bardzo cię proszę, nie wkładaj mi w usta słów, których nie miałem zamiaru wypowiedzieć.

Erik nie przeprosił, skłonił tylko nieznacznie głowę, ale Charles i tak zrozumiał jego intencję. Święty Michał z ikony spojrzał na niego jakby odrobinę łagodniej.

Ciekaw był, czego jeszcze Charles zdołał się dowiedzieć od tej całej Harkness i w ogóle, kim ona właściwie była, ale bał się poruszać temat w miejscu, w którym Wanda mogłaby go usłyszeć. Jego pytania musiały poczekać.

Wanda siedziała na miejscu, które on sam wcześniej zajmował. Ręce miała związane szarą taśmą izolacyjną tak ciasno, że dosłownie nie mogła kiwnąć palcem. Przed nią stała filiżanka z parującą herbatą, którą ojciec Lantom poił dziewczynę za pomocą łyżeczki. Drugą ręką uparcie przyciskał do jej skroni zimny kompres, który najwyraźniej ciągle się zsuwał.

– Ojciec mnie nienawidzi – dziewczyna poinformowała księdza pomiędzy jednym łykiem herbaty a kolejnym. Brzmiała niespokojnie i płaczliwie, jak ktoś na skraju załamania. – Powiedział mi.

– Jestem pewien, że to nieprawda. Jakieś wielkie nieporozumienie – odpowiedział jej, poprawiając kompres. – Jeżeli tylko spokojnie porozmawiacie, na pewno wszystko się wyjaśni, sama zobaczysz.

Lantom spojrzał na niego karcąco ponad głową Wandy, jakby miał zamiar zastąpić świętego ze swojej ściany w niemym krytykowaniu Erika. Jeszcze pół roku temu pewnie odpowiedziałby tym samym. Albo zmiażdżyłby bezczelnego, słabego człowieka w okowach czegoś zdecydowanie metalowego. Ale ostatnio jakoś stracił rewolucyjny zapał. W jego wizji świata we władaniu mutantów nie było żadnego sensownego miejsca ani dla małej Amy z jej pokrytą kolcami główką, ani dla Wandy i jej chaotycznej, niemożliwej do okiełznania mocy. Dla takich dzieci, potrzebujących pomocy i akceptacji, spokojną przystań zawsze oferował Charles, który najpierw uczył, a dopiero potem zaczynał czegokolwiek wymagać.

I może to faktycznie nie był taki zły pomysł, ta cała jego szkoła. Może właśnie na tym powinni się byli skupić od samego początku. Erik nie kojarzył, żeby jakiekolwiek działania, do których potrzebował swojej peleryny i tego potwornie ciężkiego hełmu, kiedykolwiek przyniosły jakieś pozytywne skutki.

Przykucnął obok Wandy i położył jej dłoń na ramieniu. Dziewczyna wyszarpnęła mu