dla zachowania pozorów mogli go ściągnąć do jakiejś knajpy dwie wsie dalej.

***

Był przy żonie, kiedy rodziła. Wanda i Pietro przyszli na świat w sierpniu 1985 roku i natychmiast ogłosili światu, jak fantastycznie silne są ich płuca. Erik był absolutnie pewien, że nigdy w życiu nie słyszał piękniejszego dźwięku.

Dwa miesiące nocnego wstawania wystarczyły, by całkowicie zmienił zdanie i dokumentnie osiwiał ze zmęczenia.

***

Ku niewyobrażalnemu przerażeniu Magdy i cichej frustracji Erika, Pietro okazał się wyjątkowo marudnym i chorowitym dzieckiem. Wystarczyło kilka chłodniejszych dni albo nagła, wiosenna niepogoda, żeby chłopiec zrobił się rozpalony jak miniaturowy kaloryfer, ponury i płaczliwy. Tego wieczoru wcale nie było inaczej. Mały Pietro za nic nie chciał się uspokoić, na przemian płacząc i pociągając noskiem. Kiedy w końcu wspólnymi siłami zdołali go uśpić (Wanda spała już od kilku godzin i nic nie wskazywało na to, żeby miała się wkrótce wybudzić), Erik z trudem znalazł w sobie akurat tyle energii, by zaścielić ich wysłużoną rozkładaną kanapę, zdjąć kapcie i paść na pościel w ubraniu.

– Przebież się – mruknęła Magda, ale w prośbie nie było zbyt wiele energii.

– Nie mam siły – odpowiedział jej jękliwie, wtuliwszy twarz w poduszkę. – Jestem już na to za stary. Następne przeziębienie Pietra wpędzi mnie do grobu.

Zachichotała tuż przy jego uchu.

– Nie przesadzaj. Aż taki stary nie jesteś.

– Charles też tak zawsze mówi – wymamrotał, wplatając palce w jej rozpuszczone włosy. – Że wcale nie jestem aż taki stary. Ale jemu też nie wierzę.

Charles. Był tak zmęczony, że zapomniał, jak bardzo Magda za nim nie przepada. A raczej za faktem, że Erik wciąż wyjeżdża do Bayville w różnych drobnych sprawach, znika co jakiś czas na dzień, czasem na dwa i zostawia ją samą z dziećmi. Nigdy nie widziała Charlesa na oczy, ale nie przeszkadzało jej mieć do do mężczyzny pretensji. Nawet po tym, jak wypadek samochodowy pozbawił go czucia w nogach. Erik wcale jej się nie dziwił, ale nie był jeszcze gotowy, żeby powiedzieć jej o swojej mutacji i, co za tym idzie, o szkole dla mutantów, która wymarzyła się jego przyjacielowi. Z punktu widzenia Magdy Charles był po prostu jego irytującym kolegą, który co jakiś czas wyciągał go z domu.

Na szczęście była zbyt zmęczona, by się porządnie zdenerwować. Zamiast tego uznała za stosowne zmienić temat i wzmocnić więzi rodzinne wspólnymi zmartwieniami.

– Niepokoję się o Pietra – poinformowała. Obróciła się na bok i wbiła w niego spojrzenie swoich wielkich, ciemnych oczu. – Ostatnio cały czas choruje, a Wanda nie łapie nawet połowy tego, co on. No i te jego włosy… Pytałam lekarza, ale nie ma pojęcia, czemu są takie jasne.

Erik zaklął w duchu. Po prawie roku od urodzenia było już zupełnie oczywiste, że Wanda odziedziczyła urodę głównie po matce. Jej drobna główka była pokryta bujną, czarną czupryną i tylko w oczach i linii brwi był w stanie rozpoznać siebie, a raczej swoją dawno zmarłą matkę i dziadka. Pietro też miał jego oczy, intensywnie niebieskie i odrobinę zbyt poważne dla jego malutkiej buzi, ale włosy wyglądały tak, jakby odziedziczył po Eriku jego starczą siwiznę. Nigdy w życiu nie słyszał o siwym niemowlęciu, ale najwidoczniej wszystko kiedyś musi się na świecie pojawić i oto został ojcem właśnie takiego dziecka.

Było jedno wyjaśnienie. Skoro istniała niebieska paprotka i dziewczyna, która może wyglądać jak ktokolwiek, to czemu dziecko o włosach białych jak śnieg miałoby być czymś niemożliwym?

– Może jeszcze ściemnieją – spróbował uspokoić Magdę. Kłamstwo przyszło mu łatwiej, niżby sobie tego życzył. – W końcu Pietro jest jeszcze mały.

– Może – odpowiedziała mu sennie. – Ja w jego wieku byłam blondynką.

Odgarnął z jej czoła zabłąkany kosmyk włosów.

– Nie martw się tym – poprosił. – Na pewno wszystko z nim w porządku.

Kiedy Magda zasnęła, wyślizgnął się z łóżka i bezszelestnie przemknął do pokoju dzieci. Długo stał nad łóżeczkiem Pietra i wpatrywał się w jego mlecznobiałą główkę. Jaka przyszłość czekała jego syna, skoro już teraz tak bardzo się wyróżniał? Jak będzie mu się żyło w kraju, który dopiero zaczął się uczyć szacunku dla mniejszości?

Doświadczenie nie podpowiadało mu niczego dobrego.

***

Kiedy był młody, myślał, że jest na świecie zupełnie sam. No, może poza Kapitanem Ameryką. Wszystko miało wtedy jakiś pokrętny sens. Ameryka potrzebowała swojego bohatera, a Erik po prostu wygrał w jakiejś wybitnie okrutnej, kosmicznej loterii. Dopiero artykuły Charlesa, na które przypadkiem trafił, zaczęły sugerować, że jest po prostu jednym z wielu, ziarnem piasku na wielkiej pustyni, której póki co jeszcze nikt nie widzi. Ale nic nie kazało mu aktywnie szukać innych mutantów, dopóki nie spotkał Raven w tej małej peruwiańskiej mieścinie. Dopiero wtedy zaczął się uważniej rozglądać, obserwować przechodniów na ulicach i klientów w sklepie spożywczym. Szukać swoich nieznanych, żyjących w ukryciu sióstr i braci. Podświadomie wypatrywał w tłumie tych samych symptomów, na które napatrzył się jako dziecko. Spuszczonego wzroku, napięcia, strachu. Miał przeczucie, że większość mutantów, tak jak i on, ukrywa się przed światem i przed najbliższymi. Niewielu mogło żyć tak beztrosko jak Charles, szczelnie ukryty w swoim kokonie wykształcenia i pieniędzy.

Los jednak chciał, że to mutanci znaleźli go pierwsi. A raczej jedna mutantka.

Kobieta weszła do sklepu jak każdy inny klient, rytmicznie postukując o podłogę długą białą laską. Czarne