szarpać się, wiedząc, że kamień i tak nie ustąpi, wspierany magią potężniejszą od jakiejkolwiek, jaką wcześniej widział. Oddychał szybko, wykręcając się na tyle, by mógł zobaczyć, co się wokół niego dzieje. Nagle w oddali dostrzegł ciemny kształt, który z każdą chwilą się do niego zbliżał. Zmrużył oczy, chcąc jak najdokładniej mu się przyjrzeć, póki ten jeszcze pozostawał w znacznej odległości. Nim rozpoznał wciąż zbyt zamazaną twarz, zrozumiał, że postać niosła coś w ramionach. Kiedy w końcu jedna z pochodni ją oświetliła, poczuł, jak palący żal rozlewa się mu po ciele. Gdyby nie był tak głupi, gdyby tylko nie chciał być honorowy, nigdy by do tego nie doszło. Wyprostował się, starając się kontrolować swoją twarz, by nie zdradzić przerażenia, jakie czuł, gdy krępy mężczyzna w końcu na niego spojrzał.
― Potter.
Kiedy słowo wypełzło z jego ust, chłopak nie potrafił powstrzymać wzdrygnięcia. Nie miał prawa, nie miał prawa wymawiać tego nazwiska, nie po tym, co zrobił, czego się dopuścił, dbając tylko o własną skórę. Nagle mocne więzy owinęły się wokół jego ciała, uniemożliwiając mu jakikolwiek ruch.
― Rozejrzyj się dobrze, bo to ostatnie, co zobaczysz ― wymruczał, odkładając nieduże zawiniątko nieopodal posągu, który go więził. Chłopak spojrzał na nie, nie wiedząc, czym dokładnie było, ale wtedy rąbek szaty, którym coś wewnątrz było owinięte odsunął się, ukazując niewielka, pomarszczoną główkę. Ostry ból przeciął głowę Harry'ego i odruchowo chciał sięgnąć do niej dłońmi, co tylko spowodowało mocniejsze zaciśnięcie się lin. Syknął cicho, nie zamierzając dać satysfakcji więżącemu go mężczyźnie. To nie powinno było się stać. Wiedział, że coś czyhało na niego w korytarzach labiryntu. Niepotrzebnie dał się zwieść widokowi opętanego Marcusa, myśląc, że to on miałby zabrać go na cmentarz z jego koszmarów. Ale nie, to nie był Marcus. Tylko puchar.
Nagle Glizdogon poruszył różdżką, wzniecając płomienie wokół kotła, którego zawartość szybko zaczęła bulgotać. Potter skrzywił się z obrzydzeniem, przypominając sobie fragmenty snu, który budził go nocami. Wyraz jego twarzy jednak szybko zmienił ból, kiedy Pettigrew schylił się i podniósł zawiniątko. Jego blizna zdawała się płonąć, a on walczył ze sobą, by znieść ten ból w ciszy, podczas gdy nagie ciało zniknęło w kotle.
– Kości ojca, dana nieświadomie, odnów swego syna!
Nieprzyjemny dla ucha głos sługi znowu przeciął ciszę, a płyta nagrobna, na której stał Potter, pękła na dwoje i spomiędzy szczeliny wydostała się kremowa kość, która tuż nad kotłem rozpadła się, znikając w nim pod postacią pyłu.
Harry przyglądał się z niemałym przerażeniem rozgrywającej się na jego oczach scenie. Glizdogon właśnie skamlał, wyjmując z kieszeni srebrny nóż i, stojąc tuż przy kotle, wyciągnął rękę i odciął sobie dłoń, która zniknęła w syczącym płynie.
– Ciało... sługi... dane z ochotą... ożyw... swego pana.
Osunął się na mokrą ziemię, jęcząc nad obficie krwawiącym kikutem. Potter poczuł, jak coś przewraca mu się w żołądku. Zacisnął pięści, napinając się, kiedy zauważył, że przepełniony agonią wzrok Glizdogona spoczął na nim i mężczyzna zbliża się do niego chwiejnym krokiem z wyciągniętym nożem. Kiedy stanął tuż przed nim, tuląc do siebie ranną rękę, zdawał się patrzeć w przestrzeń, działając automatycznie. Potter nie był pewien, w którym momencie ostrze noża błysnęło mu przed oczami, ale wkrótce poczuł piekący ból, kiedy ostra końcówka rozorała mu przedramię prawej ręki. Glizdogon zebrał kilka kropli i wrócił do kotła, nad którym przechylił szklaną fiolkę.
– K―krwi wroga... odebrana siłą... wskrześ swego przeciwnika.
Gdy szkarłatne krople zetknęły się z eliksirem wypełniającym kocioł, ten momentalnie zbielał i zaczął wrzeć. Zaczął podnosić się ponad krawędź, tworząc słup strzelający na wszystkie strony jasnymi iskrami. Sprawiał wrażenie białego ognia, wewnątrz którego zaczęło formować się coś ciemnego. Potter patrzył zafascynowany, jak jasną biel zaczynają trawić czarne płomienie, a niewidoczna siła odrzuca Glizdogona i wyrywa pobliskie krzyże, rzucając je na wszystkie strony. Nagle między płomieniami błysnęły dwa czerwone punkty, które zdawały się wpatrywać wprost w uwięzionego chłopaka. Gdy tylko ich spojrzenia się skrzyżowały, Potter poczuł oślepiający go ból. Przed oczami mu pobielało i miał wrażenie, jakby został wciągnięty w coś wąskiego. Nie mógł złapać oddechu, wijąc się na wszystkie strony. W głowie mu dudniło, czuł otaczające go gorąco, ale nie mógł uciec. Nic nie widział, nie słyszał dobiegających z zewnątrz dźwięków i nagle, nagle, po tak długim oczekiwaniu, mógł w końcu zaczerpnąć powietrza.
Pottera odrzuciło, jego głowa uderzyła o zimny kamień, do którego był przytwierdzony, a pole widzenia nieco się zmniejszyło, gdy jego oko zalała ciepła krew.
Jego blizna krwawiła, a on patrzył z przerażeniem, jak pomiędzy czarnymi i białymi płomieniami pojawia się naga, skulona postać. Jego serce łomotało jak szalone, kiedy poczuł, jakby coś ciągnęło go w jej stronę. Liny opadły, a posąg zmienił swoje położenie i chłopak upadł na pękniętą płytę pod swoimi nogami. Nie potrafił jednak oderwać wzroku od ciała przywodzącego swoją barwą na myśl kość słoniową, tak nienaturalnego i niepoprawnego, które nagle wyprostowało się, a kiedy poruszyło długą, szczupłą dłonią, wokół niego pojawiła się czarna, zniekształcona mgła.
― P―panie mój...
Głos Glizdogona dobiegł go jakby zza ściany, a świat skurczył się do ich dwójki. Kolejne wyładowanie mocy odrzuciło skulonego mężczyznę o kilkanaście stóp niczym