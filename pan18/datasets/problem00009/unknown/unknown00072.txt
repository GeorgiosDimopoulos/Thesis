perché se per la famiglia non era che un cadetto incapace di  eguagliare uno straordinario figlio maggiore, anche quest’ultimo non gli aveva  mai concesso uno sguardo che non fosse di schermo o di biasimo.Regulus cercava in se stesso il segno di un’indegnità che non  riusciva a trovare, come il mezzo di un riscatto possibile. Nelle rare occasioni  in cui gli capitava d’incontrare Sirius – mai solo, per altro –in fin dei conti,  non v’era la minima traccia nelle parole di lui di un riconoscimento di sangue.  Era evidente, nei fatti, come nel momento del supremo rifiuto, tutto quel che  sapeva di Black fosse stato cancellato. Persino l’affetto sincero e devoto di un  fratello minore.Lo chiamava Serpeverde, come avrebbe fatto con un  qualunque estraneo vestisse i colori rivali. A tratti, con un leggero tremito  interiore che tradiva senz’altro paure mai superate, si diceva pure che laddove  James Potter avesse usato quella sua maligna bacchetta per nuocergli, non meno  di quanto soleva fare nei riguardi di Severus, Sirius non sarebbe intervenuto, e  avrebbe riso come se l’umiliazione del suo stesso sangue non lo riguardasse  affatto.Regulus accennava timidi sorrisi e cenni elusivi a chiunque  gli avesse domandato di sé, il che, a ben vedere, capitava di rado, poiché vi  sono anche spiriti fragili destinati a restare comparse per tutta la vita,  divorate dall’ambizione di una storia che non sempre premia i più meritevoli.  Solo sprofondato in una vecchia e polverosa poltrona di velluto, nel cadente  maniero dei Black, a fissare la nuca candida e perfetta di una Narcissa seduta  al piano – non virtuosa, forse, ma così bella da incarnare persino l’armonia che  a tratti non sapeva riprodurre – ritrovava un po’ di pace. Cissy muoveva con  lentezza le sue lunghe dita, accarezzando tasti che Regulus invidiava con una  puerilità disperata e quasi infantile, pregna di desiderio.Era un notturno di sentimenti inespressi, scandito da sonate  lugubri e barocche, su cui i pianissimo scivolavano lenti, somigliando alle  spire del Lete.Narcissa sapeva ascoltarlo senza che parlasse e senza  parlare: un’inclinazione particolare del capo, uno sguardo a tratti velato, poi  consapevole – di quelle consapevolezze un po’ ellittiche, silenziose,  incredibilmente femminili – infine l’offerta di un concerto a due mani, di un  dolce, di un the profumato di rose – profumato come lei.Era un amore impossibile, ma lo desiderava disperatamente  fosse solo per quello, per il bisogno di un’illusione che non sarebbe mai  sfumata. Credeva.A perderlo – e il Regulus chiamato a spiare in una luna di  sangue la propria agonia l’avrebbe ricordato fin troppo bene – erano stati  proprio i sentimenti; la fiducia cieca in un fratello indegno – perché non tutti  gli eroi sono puri ed immacolati. Ve ne sono di invincibili anche perché vendono  tutto. Perché all’asta dei sentimenti immolano persino gli affetti più cari – e  la disperazione sottile per l’ultima perdita.Narcissa era divenuta una sposa nel giorno più freddo del  mese della Yule. Immacolata e intoccabile nella nuvola candida del suo abito,  sembrava l’incarnazione di una driade d’inverno; uno spirito baltico, di quelli  che insegnano anche agli scettici il valore impagabile della bellezza. Al suo  fianco c’era il rigore del settentrione nel suo volto più freddo e fiero: un  uomo che il ghiaccio portava negli occhi e le neve su chiome sottili e filate di  un platino prezioso.Regulus aveva cercato nell’espressione radiosa di Narcissa il  segno di una fragilità, di un’infelicità latente e di un’insicurezza che non era  riuscito a trovare, come non era mai riuscito a metabolizzare il fatto d’esser  stato per quello sguardo oltremarino solo un fratellino da proteggere e  consolare, mai l’uomo che avrebbe desiderato vedesse.Quell’uomo era Lucius Malfoy. Inebetito dal dolore, l’aveva vista sorridere e danzare,  asciugarsi le ciglia o sciogliere le chiome in una quadriglia quasi infantile;  velo dopo velo spogliarsi della casta impenetrabilità dei suoi sogni per  acquistare una carne che non avrebbe più sfiorato.Era splendida, Narcissa, quando aveva sottratto alla propria  acconciatura la più bella delle rose e gli aveva chiesto d’essere il suo  cavaliere: sarebbe stata l’ultima volta, ma non avrebbe comunque mai dimenticato  un’antica promessa.Regulus Black aveva sedici anni, quando Rabastan Lestrange  cominciò ad accarezzare l’idea di farne un personale trastullo, mostrandogli  parimenti come non fosse il solo a saper tacere e guardare. Era un ragazzo alto  ed appariscente, dalla bellezza sfacciata e maligna. V’era qualcosa di  artefatto, studiato e decadente in ogni sua posa, nell’espressione annoiata con  cui a volte replicava a un interlocutore insistente, o stabiliva rapporti tra  cui davvero scivolava con la grazia di un serpente. Era la quintessenza di un  Serpeverde, nella sua accezione migliore e peggiore insieme: pregno del fascino  mortifero di una vipera o di un fiore velenoso.Anche Rabastan aveva un fratello maggiore e famoso, che da  qualche anno aveva lasciato Hogwarts, come pure aveva fatto Sirius al termine  del settennato; a dispetto di Regulus, però, l’ammirazione del cadetto non si  era mai tradotta in una mite acquiescenza o in un codardo servilismo.Rabastan era un giullare, era trascinante, popolare,  evidente