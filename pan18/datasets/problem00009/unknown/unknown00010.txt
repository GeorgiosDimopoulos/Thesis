come il giorno in cui l’aveva baciata, pur sapendo che sognava di un altro.È stato bello, ma non ti amo.
Non gliel’aveva detto, ma non era lui che la sua bocca cercava, e Viktor lo immaginava.
“Saresti morto anche tu.”
Si era rasata il capo. Dalla nuca s’intravedeva il cordolo della cicatrice che le sfregiava la schiena.
Una larva mostruosa.
“Ti avrei difeso.”
Hermione aveva sorriso e non c’era più innocenza sulla sua bocca: Voldemort gliel’aveva rubata con il primo amore.
“Non te l’avrei mai chiesto.”
 
 
La terra è un’ipotesi lattiginosa, inconsistente.
Viktor fruga la costa con lo sguardo, quasi la distanza sia solo un’illusione dei sensi.
Forse è così, perché il suo cuore è già con lei, tra i grandi fiordi del Nord, tra i marosi che rompono la costa di Halifax e mordono come lupi affamati.
 
 
Non l’ha mai vista piangere, né sentita parlare di passato.
Una notte si è sdraiata al suo fianco e gli ha chiesto: “Ti accontenti di quello che resta?”
Viktor le ha baciato le palpebre e accarezzato la schiena.
Le è sfuggito un sospiro che era quasi un singhiozzo. “Non lì,” ha sussurrato – ringhiato. “Non lì, per favore.”
“Perché?”
“Perché sono brutta.” Perché mi sono rotta, sono caduta nella polvere e mi sono salvata.
Non sono morta: io, proprio io che avevo giurato di non lasciarli mai.
Viktor le ha preso le mani e le ha chiuse nella stretta prepotente delle proprie: mani da soldato, da cavaliere, da cecchino.
Mani sporche di sangue e piene d’amore.
Le avrebbe regalato una nuova pelle, se avesse potuto.
Si accontentava dell’illusione di un nuovo odore.
“Non sarai mai brutta,” le ha detto con quella sua voce ruvida e ineducata, fatta per corteggiare il silenzio, più che le parole.
Fatta per latrare ordini, terrorizzare un nemico, pungolare un drago.
Fatta per strapparle un sorriso, quando le intenzioni sono buone e gli accenti, invece, sbagliati.
Hermione non ha chiuso gli occhi e Viktor l’ha amata per questo con un’intensità ancora più completa e rovinosa.
Era stanca di fare l’amore con le ombre, Hermione; con i fantasmi, con i ricordi.
Baciava a occhi aperti, perché quello era il presente: l’amore di un soldato.
“… Non lo sei mai stata.”
La sua pelle profumava di freddo e di mare; sapeva di sale, del ghiaccio del fiordo, di una terra di pioggia e di neve.
 
Halifax è l’ultima oasi di libertà in un mondo allo stremo – la loro oasi.
Krum la cerca nelle linee frastagliate della costa, sognando un amore di guerra.
 
 
Tra le sue braccia, Hermione era fredda e distante, asciutta come un deserto.
“Scusa,” ha sospirato. “Pensavo che sarebbe stato bello.”
Viktor l’ha avvolta nella coperta e se l’è stretta addosso, bambola di spigoli e cicatrici.
“Lo è stato,” ha risposto, perché ora avrebbero fatto l’amore nei sogni, finché non avessero trovato il coraggio di volerlo.
 
“Perché?” gli ha chiesto lei.
Il mondo è finito da un lustro e la memoria è un costante esercizio di nostalgia.
“Perché cosa?”
“Perché hai scelto me. Perché non ti guardi intorno e non t’innamori di una donna che sia intera; di una donna senza passato e che abbia per questo un futuro.”
Viktor ha accarezzato quei capelli tanto corti da ricordare velluto.
“Perché il futuro ha sempre un passato.” Perché ti amo.
Perché sei nata per essere il fodero della spada.
La donna di un soldato.
È arrossita, Hermione, come la sera in cui l’ha presa per mano e le ha insegnato a essere la più bella di tutte.
“Sei sempre stato troppo generoso nei miei riguardi,” ha detto.
Viktor le ha afferrato il mento e spiato nelle macerie dei suoi occhi. “Generoso non è la parola giusta.”
Hermione l’ha baciato; un bacio divorante, rabbioso, intenso.
Un morso affamato.
Di tutte le magie possibili, gli è riuscita la più difficile e folle e disperata: il suo amore bastava per due.
L’ha colta una notte di vento e stelle pallide come fuochi fatui.
Colta come un fiore e un’antica promessa.
Tra le cosce, Hermione, era miele e mare.
È la terra da cui torna ogni volta.
 
 
La Nuova Scozia è in vista, macchia nera assediata da spuma d’argento.
Il mare d’inverno è una distesa ferrosa e inquieta; onde come braccia d’annegati o come aghi ne turbano la superficie.
La spia dall’alto, Viktor, e sogna una casa ai confini del mondo; una bolla d’irrealtà in cui amarla senza paura e senza guerra.
Quindici anni fa, Harry Potter è morto, ma Voldemort non ha vinto: gliel’ha assicurato Charlie, dopo un robusto bicchiere di acquavite Babbana.
“Siamo vivi, siamo liberi e non abbiamo paura. Tutto il male che poteva farci, ci è grandinato addosso. E noi? Noi