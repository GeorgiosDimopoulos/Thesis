avesse colpita d’improvviso: «Vieni via con me.»

«Temevo che non me l’avresti mai chiesto» era stata la risposta.

 

Il mattino seguente, quando i sacerdoti entrarono nel tempio per compiere i primi riti della giornata, al posto della dea e del demone gatto trovarono solo vesti di lino e gioielli d’oro. Ci fu un attimo di panico. Nel tentativo di riconquistare il favore delle divinità ‒ evidentemente irate, dicevano gli esperti ‒ furono indetti dieci giorni di sacrifici e preghiere; scorsero fiumi di alcol e sangue e già si era pronti a lanciare una spedizione di conquista oltre i fiumi per cercare nuovi bottini coi quali omaggiare i templi.

Poi vicino ad Assur naufragò un Draconiano, “un nuovo dio giunto dai cieli!”, e le cose tornarono alla normalità.

Caso volle che quello stesso Draconiano dovesse poi diventare intimo amico del Corsaro in un’altra sua incarnazione, ma questa è un’altra storia.(5)

 

***

 

Il Corsaro aveva promesso di riportare Bastet sul suo pianeta d’origine, appena le fosse stato possibile. «Nessun disturbo, chérie! Tanto dovrò tornare a Gallifrey per il Baule, Nyaulontis è di passaggio» aveva detto. «Prima, però, dovremmo proprio fare una sosta.»

«Miao? Dove?»

«Clarkor Nine, conosci Clarkor Nine? I monaci mi regalano sempre una cesta di delizie casearie quando passo a compilare i moduli di divinizzazione di persona invece di lasciar fare al passaparola.»

Bastet l’aveva guardata con sconcerto. Sconcerto tutto dettato dal fatto che, da quel che sentiva, pareva che la gallifreyana fosse stata divinizzata più di una volta ‒ cosa che non si era aspettato. Il Corsaro, che in realtà aveva alle spalle un’unica esperienza lavorativa in ambito mistico-religioso e che aveva avuto a che fare con i Clarkoniani, sì, ma solo in vece di ambasciatrice (o ambasciatore), interpretò l’occhiata sconvolta in tutt’altro modo:

«Be’, che c’è? Il loro yogurt di yak è il migliore della galassia!»

E così fu deciso di fare tappa a Clarkor Nine.

Col senno di poi, fu una decisione che salvò molte vite (e molti, moltissimi yak).

 

Per decreto governativo, dopo l’inasprimento dei già tutt’altro che pacifici rapporti tra Gallifrey e Skaro, tutte le TARDIS di nuova produzione dovevano essere dotate di Dalek Radar, un sistema automatico progettato per scansionare a livello subatomico qualunque luogo d’atterraggio la TARDIS avesse scelto e riportare la posizione di eventuali Dalek presenti nel raggio di circa un parsec. TARDIS molto antiche, come la modello 40/I del Dottore, non erano ancora state dotate di questa tecnologia, ma il Corsaro navigava su una delle super accessoriatissime 70/S, serie limitata creata per i voli in solitaria e comprendente appena cinque esemplari, e dunque il suo Dalek Radar si mise in funzione ancor prima di sfiorare i cieli notturni di Clarkor Nine e rilevò la presenza del Ricognitore skarosiano in meno di un millisecondo.

Protocollo dettava che in situazioni del genere si alzassero tutti gli scudi, si inviasse al pianeta ospitante un messaggio in codice rosso, per avvertire del pericolo, e si facesse dietrofront il più rapidamente possibile. Evitare lo scontro ad ogni costo, questa la direttiva generale.

Il Corsaro, che in nessuna vita era stato particolarmente rispettoso delle regole e aveva scoperto di esserlo ancor meno quando si rigenerava in una donna, ignorò beatamente la segnalazione e fece posare la sua Bonny nel parcheggio del padiglione sud.

 

«Hermes, vecchio mio! Ti trovo in forma!» chiocciò il Corsaro andando incontro al receptionist, che le sorrideva pacifico dall’altro lato del bancone. Bastet, dietro di lei, si guardò intorno. Nella sala d’aspetto c’erano altri due ospiti, evidentemente in attesa di completare le procedure di registrazione: uno era un ragazzone biondo e alto, con un martello appeso alla cintura e un bel manto di pelliccia sulle spalle; l’altro, una figura vagamente triangolare e completamente fatta di luce, galleggiava a mezz’aria vicino al portariviste e pareva indeciso tra un vecchio numero di D - Dio oggi e l’ultima uscita di Chicchi di Melograno. Bastet rivolse un educato cenno del capo a entrambi e riportò l’attenzione sulla sua accompagnatrice.

«Corsaro» la stava salutando il receptionist. «Nove volte splenda su di te la luce!»

«E nove volte ancora su di te, vecchio mio, nove volte ancora su di te… Come stai, mh? E Cthulhu? Come se la passa?»

«Non c’è male, grazie. Fratello Cthulhu è di turno ai magazzini, questa settimana. Mi premurerò di mandargli nove volte i tuoi saluti» rispose Hermes, sempre sorridente.

«Digli che un giorno di questi torno a trovarvi, eh? Così ci facciamo un’altra di quelle nostre gite gastronomiche sui ghiacciai dell’Olimpo. Oggi non mi posso trattenere, sono venuta per aggiungere legna al fuoco sacro» fece il Corsaro con un occhiolino.

Gli occhi di Hermes si illuminarono di gioia. «Nuovi nomi?» chiese, con l’entusiasmo che potrebbe dimostrare un micologo nel trovare un tartufo bianco grosso quanto un melone.

«Non ti agitare, Hermy, non hai più l’età» lo prese in giro il Corsaro, ridendo.