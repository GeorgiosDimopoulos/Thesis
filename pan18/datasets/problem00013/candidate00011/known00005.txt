ile zechciały by podpłynąć bliżej lądu, ale wkrótce zmienił zdanie i ruszył na pole ćwiczebne.


 Oczywiście było opustoszałe. Wszyscy korzystali z tej odrobiny jakże rzadkiego czasu wolnego, spędzając czas z rodzinami, więc Piotr mógł spokojnie potrenować poza presją spojrzeń podwładnych, oczekujących od niego całkowitego braku pomyłek. 


 Zabrał ze sobą swój miecz - podarek od Świętego Mikołaja - który służył mu o wiele lepiej, niż spodziewał się tego chłopak. Idealnie wyważony nigdy nie obciążał jego rąk, a siła i prędkość, z jaką ciął powietrze, zadziwiała nawet jego wrogów.


 Po paru minutach wymachów i pozorowanych cięć gardeł przeciwników jego koncentracja spadła niemalże do poziomu zerowego. Nie wiedział, dlaczego tak się działo, ale ostatnio ciągle był zmęczony - wysypiał się, a mimo to wciąż ziewał i kilka razy niemal został przez to zabity, gdy na polu walki zamknął na sekundę oczy. Jego ratunkiem był wtedy Oreius, zawsze walczący w pobliżu, zawsze mający go na oku. 


 - Jeśli będziesz wymachiwał tym ostrzem z taką siłą bez powodu, z pewnością będziesz się ciągle męczył, panie - usłyszał Piotr z drugiego końca pola, kiedy oparł miecz o ziemię i położył na jego rękojeści obie dłonie, aby odetchnąć. Spojrzał w tamtą stronę i ujrzał nie kogo innego, jak właśnie Oreiusa - jak zwykle poważnego, jak zwykle z pokerową twarzą i dumną postawą. Siedemnastolatek wyprostował się i założył kosmyk przydługich blond włosów za ucho.


 - Nie spodziewałem się tu ciebie, Oreiusie - powiedział, gdy centaur zbliżył się do niego dostojnie na odległość kilku metrów.


 - Centaury nie potrzebują wiele odpoczynku, mój panie - oznajmił, a potem z błyskiem w oku dodał - W przeciwieństwie do małych dziewczynek.


 Uwadze Piotra nie umknęło, iż jego lewa ręka drgnęła nieco w jego stronę, jakby chciał zaznaczyć, że mówi o nim. Gdyby nie był tak oszołomiony, może zaśmiałby się na to z rozbawieniem.


 Koniuszki warg centaura uniosły się nieco, przybierając kształt uśmiechu, tak rzadko goszczącego na jego twarzy. Piotr zauważył to; oczywiście. Nauczył się już spostrzegawczości, dzięki której mógł ujrzeć prawdziwe emocje swojego przyjaciela i dzięki której wiedział teraz, że Oreius ma wyjątkowo dobry humor. Nie zamierzał tego niszczyć.


 - Małe dziewczynki po prostu nie lubią siedzieć długo w jednym miejscu - odparł z lekkim uśmiechem, obserwując jak centaur zaśmiewa się cicho, wyrzucając głowę w tył. 


 - Wiesz, mój panie, że małe dziewczynki bywają bardzo irytujące? - zapytał, a Piotr mógł tylko pochylić głowę, aby ukryć szeroki uśmiech.


 - Słyszałem, że centaury są cierpliwe, więc nie powinieneś mieć z tym problemu, przyjacielu - odgryzł się, po czym spojrzał na niego i z zaskoczeniem ujrzał jego całkowicie szczery uśmiech, sięgający jego oczu i rozjaśniający jego groźne zazwyczaj oblicze. 


 - Och, oczywiście, że nie mam, panie, ale jest jedna taka dziewczynka, która nadzwyczaj bardzo lubi się wykłócać o swoje racje i sądzi, że umie i wie wszystko najlepiej - odrzekł centaur.


 Żaden poddany nigdy nie śmiał narzekać tak na Piotra, ale chłopak nigdy nie myślał o Oreiusie jako o poddanym; centaur był jego przyjacielem. A przyjaciele mają pełne prawo, aby wytykać błędy.


 - Hej, nie może być aż tak źle - zaprotestował ze śmiechem. Oreius potrząsnął głową, wprawiając swoje długie ciemne włosy w ruch. 


 - 

Aż

 tak może nie - zgodził się, skinąwszy. - Ale łatwo nie jest.


 Piotr wywrócił oczami, nie przestając się uśmiechać. - A kto powiedział, że będzie łatwo.


 Przez chwilę centaur był cicho; dopiero po dłuższej chwili otworzył usta. - Aslan ostrzegał, że synowie Adama są trudni w traktowaniu. Ale nie wspomniał, że może być tak źle.


 Jego twarz była poważna, bez cienia uśmiechu i Piotr już bał się, że centaur naprawdę ma go dosyć, ale wtem Oreius wybuchnął perlistym śmiechem.


 - Ale wszystko zostaje wynagradzane, czyż nie, mój panie? - powiedział chwilę potem, dostrzegając uważny wzrok króla. Piotr uśmiechnął się w odpowiedzi i kiwnął głową, po czym podniósł miecz i gładko wsunął go do pochwy. Centaur bez wahania dołączył do niego, gdy blondyn skierował się w stronę Ker-Paravel. 


 - Och, mam nadzieję - przyznał, nie patrząc na swojego towarzysza, ale czując na sobie jego spojrzenie; czuł, jak prześlizguje się z jego profilu do ramion i z powrotem, i zadrżał lekko.


 - Zimno ci, panie?


 Piotr musiał zadrzeć głowę, żeby spojrzeć mu w oczy - ciemne i dzikie, ale zarazem niezwykle ciepłe i przyjazne. - Ile razy ci mówiłem, Oreiusie, żebyś mówił do mnie Piotr? Po prostu Piotr.


 Oreius wahał się chwilę, nim odpowiedział. - Dobrze, Piotrze.


 Na dźwięk swojego imienia w jego ustach Piotr się uśmiechnął.


 - A wracając do twojego pytania: nie, nie jest mi zimno, po prostu mam czasem dreszcze - odparł lekko, a widząc jego niedowierzanie, posłał mu delikatny, niemal nieśmiały uśmiech. - Naprawdę, to nic takiego.


 Oreius jeszcze parę razy zapytał o to, gdy Piotr trząsł się od czasu do czasu - młody król sam nie wiedział, czy to z powodu stresu, czy rzeczywiście z zimna, ale nie miał zamiaru przytakiwać centaurowi i pokazywać mu swojej kolejnej słabości. Wojownik znał ich już wystarczająco dużo.


 - Nie chcesz, abym odprowadził cię dalej, mój pa… Piotrze? - poprawił się centaur w samą porę. Zatrzymali się pod schodami prowadzącymi do bocznego wejścia do zamku; Piotr stanął