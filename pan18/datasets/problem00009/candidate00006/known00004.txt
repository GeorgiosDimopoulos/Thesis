sentire quel nodo alla gola  che sarebbe divenuto sempre più stretto e sempre più doloroso con gli anni, sin  quasi a strangolarmi del tutto.  All’epoca, però, pensavo di essere una novellina emozionata e  fortunata.  La Avex diede un party: tra gli invitati c’erano anche i  Laruku.  A vederli sul palco, così affiatati e naturali, ti veniva  spontaneo credere vivessero incollati l’uno all’altro, fossero una specie di  grande famiglia ed emozioni condivise e talenti complementari, invece erano solo  attori consumati e molto più calcolatori e freddi di me. Non dico che non ci  fosse armonia, ma erano quattro tipi molto diversi: arrivarono persino in tempi  difformi.  Il primo fu Tetsuya, assieme ai manager della Ki/oon. Aveva  un bel completo scuro di sartoria italiana: se non fosse stato per i capelli  lunghi e rossi l’avresti quasi confuso con uno dei dirigenti della Sony. Era un  po’ timido, ma se la cavava con una certa disinvoltura. Passava da un ospite  all’altro. Mi incantava vedere conoscesse un mucchio di gente. Arrossii quando  si accorse di me e si presentò con una galanteria d’altri tempi, istrionica e  carina. Soprattutto mi stupì la quantità di osservazioni puntuali che fece sul  singolo, sulla mia voce, sul gruppo.  “Ma tu ascolti musica pop?” gli dissi a bruciapelo, senza  pensare neppure per un momento che stavo parlando con un uomo che aveva la  stessa età del mio leader e guidava un gruppo in grado di schizzare in testa  all’Oricon lo stesso giorno di uscita di un album.  Tetsuya rise – di quel suo sorriso splendido – e mi rispose a  tono: “Non dirlo come se fosse una brutta parola! È sempre musica, no?” Era adorabile, sebbene a tratti potesse usare una freddezza  che lasciava spiazzati. Quasi non mi accorsi dell’arrivo degli altri componenti  della sua band, anche perché nessuno, in fin dei conti, fece granché caso a me.  Non come lui, almeno.  haido mi diede l’impressione di essere timidissimo nella  migliore delle ipotesi, maleducato e asociale, nella peggiore. Faticava a  sostenere una qualunque conversazione. Non era brillante e sembrava sempre  annoiato. Avevo paura di aver visto giusto e che mi portasse via Tetsuya: invece  era incollato al batterista dei Laruku e sembrava fregarsene del resto. Kitamura  aveva fatto lo sforzo di presentarsi, ma suppongo la mia scollatura non lo  avesse convinto a sufficienza perché si trattenesse.  Avevo diciotto anni, ma qualcosa in fatto di uomini, insomma,  l’avevo capita.  Ogawa, frattanto, era stato rapito da qualche sua conoscenza,  lasciandomi sola in una festa in mio onore che mi aveva già tediata. Prima che  lo strazio finisse, però, tetsu tornò da me, come se ci conoscessimo da sempre e  dunque fossero dovute delicatezze come quelle.  Non ricordo bene di cosa parlammo, ma prima che l’incanto  finisse mi chiamava già Mocchi. Avevo diciotto anni ed ero una ragazza  felice alla mia prima cotta. Ripresi a vivere la mia carriera con il massimo  entusiasmo, dicendomi che forse mi ascoltava e che non sarebbero mancate le  occasioni per rivederci.  Fu così, nei fatti: solo che tetsu cominciò a non sorridere  più.  Non ho una percezione chiara dei tempi: la mia esistenza era  fatta di note e pose e riprese televisive e concerti. Poi c’era lui: una specie  di puntino luminoso e bello. Un puntino che seguivo sempre con lo sguardo.  In autunno si tagliò i capelli e cambiò loro persino colore.  Lo preferivo prima, ma mi piaceva abbastanza da non fare commenti. Lo abbordai  in una discoteca alla moda di Tokyo, dopo che avevo bevuto abbastanza da trovare  il coraggio. Gli proposi un appuntamento: sembrava sorpreso, ma accettò.  Era curioso: non sentivo per niente la differenza d’età.  Non era infantile, però aveva esplosioni improvvise che mi  ricordavano quelle di un bambino. La sua passione per Gundam, ad esempio. La sua  ossessione per la moda. Non avevo mai pensato che a un ragazzo potesse piacere  lo shopping quanto alla sottoscritta: invece mi stracciò su tutta la linea.  Alla fine lo baciai, chiudendo gli occhi e sperando con tutta  me stessa di essere ricambiata; quando lo fece mi parve di toccare il cielo con  un dito e forse ancora più su. Ero piena di una completa, totale, appagante  felicità. La più intensa uno potesse immaginare.  Avevo diciotto anni ed ero innamorata. Avevo diciotto anni,  ero superficiale e non sapevo neppure guardare la realtà per quella che era.  Ogawa era sempre più distante. Anche nelle interviste e nelle  foto di rito aveva il viso piuttosto teso.  “È successo qualcosa di brutto, tetchan?” gli chiedevo di  quando in quando. Mi accarezzava i capelli, o mi baciava o cambiava discorso. Il  suo limite era proprio l’individualismo del leader: era abituato a far quadrare  da solo i conti, senza domandare sconti o dilazioni. Non gli veniva proprio in  mente che qualcuno avrebbe potuto aiutarlo, alleggerendo il peso che rischiava  di schiacciarlo senza pietà.  “True” sbancò come prevedibile, anche se era un album  talmente triste che al confronto il secondo singolo degli ELT era imbarazzante.  Sulle riviste musicali uscivamo insieme, anche se nessuno sapeva di Ogawa e me.  Era qualcosa su cui eravamo entrambi