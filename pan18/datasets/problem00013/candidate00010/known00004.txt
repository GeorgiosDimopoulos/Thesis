, a spojrzenie to wyrażało więcej niż tysiąc kul. — Ważne, że udało nam się z agentką Hill znaleźć sposób na wyjście z tego szamba. Nie musicie dziękować — rzucił zgryźliwie na koniec, wodząc po zebranych szalonym okiem.

— Nie zamierzaliśmy — włączył się do debaty Clint. Ha, żeby Tony tak umiał spać, ale i nie spać zarazem! Ileż pracy więcej mógłby wykonać w czasie, który tak bezsensownie marnuje na sen. Może dałoby się skonstruować rodzaj połączonego z mózgiem falami elektromagnetycznymi hełmu, który…

— Na szczęście to moja operacja i ja waszego błogosławieństwa nie potrzebuję — parsknął Fury, opierając się ciężko (i złowrogo, Fury bardzo dobrze robił takie rzeczy złowrogo) o stół.

— Wściekły Mikołaju — zadudnił niespodziewanie Thor — azali wdży?

— Zaliwżdy też nie potrzebuję — przytaknął Fury, w odpowiedzi na co Thor zmarszczył tylko potężnie czoło, ale już się nie odezwał.

— Dyrektorze, dosyć już tych gier słownych — westchnął Bruce, poprawiając machinalnie okulary na nosie. — Proszę nam powiedzieć, co pan planuje. — Mój Boże, Bruce był zajebisty, prawie tak totalnie zajebisty jak zbroja, projekt Quinjeta oraz nawalony margaritami Rhodey w przydrożnym meksykańskim barze. Tony miał najfajniejsze zabawki i najfajniejszych przyjaciół, bez dwóch zdań. Bruce co prawda nie zaczepiał jeszcze po pijaku miejscowych mistrzów lucha libre, ale może to dlatego, że zna się z Tonym stosunkowo niedługo, więc wszystko przed nim.

— Długo się zastanawiałem, dlaczego jesteście taką jedną wielką chodzącą porażką — Fury dla odmiany postanowił złowrogo poprzechadzać się po pokoju — ale nic sensownego nie przychodziło mi do głowy. W końcu mnie olśniło! Czegokolwiek wam brakuje, brakuje wam tego w najbardziej dosłownym i oczywistym sensie. Otóż brakuje wam jeszcze jednej osoby w zespole.

— Mam szczerą nadzieję, że to będzie kobieta — zapaliła się do tego pomysłu Natasza. — Nie osiągnęlibyśmy jeszcze co prawda pełnego parytetu, ale byłby to duży krok na przód. Jestem pewna, że Carol Danvers byłaby skłonna…

— Jeszcze jednej, w-dupie-mam-jakiej-płci osoby — dokończył Fury i Natasza znowu spojrzała na niego z wyrzutem. Tony mimowolnie podziwiał odwagę (albo głupotę) Fury’ego, bo wszyscy wiedzieli, że wyrzut ze strony Nataszy ma zwykle siłę rażenia porównywalną z koktajlem Mołotowa. — Przez chwilę zastanawiałem się więc, czy nie przekręcić do Spider-Mana, ale przypomniało mi się, że jego tożsamość jest tajniejsza od najbardziej tajnych akt CIA, a poza tym nikt mi nie da gwarancji, że smarkacz ma już dowód osobisty i przynajmniej w miarę porządne ubezpieczenie zdrowotne. Dlatego ostatecznie zleciłem agentce Hill zrobienie małego wywiadu, można by rzec, rozpoznania rynku — tu Fury zrobił dramatyczną przerwę. — Hill znalazła kilku kandydatów, wspólnie wybraliśmy jednego.

— Hip, hip, hurra i takie tam — odezwał się Tony, jako że nikt inny jakoś się to tego nie kwapił — ale kiedy wreszcie poznamy tego naszego zbawcę i osobistego Chrystusa?

— Dyrektorze, nie jestem przekonany co do poprawności procedury rekrutacyjnej, którą pan przeprowadził. — Rogers to zawsze miał jakieś problemy z przepisami, a raczej z ich nieprzestrzeganiem. Zasrany służbista. — Nie skonsultował pan swojej decyzji z żadnym członkiem Inicjatywy…

— Mikołaju, kimże jest-li ten szlachetny wojownik, za którego ręczysz słowem swoim?

— Jasne, bo najbardziej to nam brakuje jeszcze więcej testosteronu…

— Dyrektorze Fury, nie może pan podejmować takich decyzji…

— Ej, Nat, zakład, że ten też będzie walnięty?

— Dobra, Nicky, pokaż już tego pajaca i oddaj mi w końcu Starkblet, to nie jest tania rzecz, a boję się, że mi zepsujesz…

— Wściekły Mikołaju, nie słyszysz-li, o co zapytuje cię Syn Odyna?

— Sto rubli, Clint. W twardej walucie.

— Cisza! — wrzasnął Fury; oko latało mu już na wszystkie strony. Przycisnął jakiś sprytnie schowany pod blatem stołu guzik i przemówił do mebla: — Hill, wprowadź ostatniego Mściciela.

Tony łaskawie uniósł wzrok.

Do Sali konferencyjnej wkroczyła żwawym krokiem Maria Hill, jak zawsze zapięta pod samą szyję (nie żeby miało to jakieś znaczenie przy tak obcisłym mundurze), z włosami związanymi w ciasny koczek i doskonale obojętną miną. Szybko usunęła się na bok, umożliwiając przybyszowi odpowiednio efektowne wejście.

Już po chwili w drzwiach stanął postawny, przystojny mężczyzna o grubo ciasnych rysach twarzy i zawadiackim uśmiechu. Uwadze Tony’ego (osiemdziesięciu siedmiu jej procentom, w każdym razie) nie uszło oczko, które nieznajomy wyraźnie puścił do Hill i niech Tony’ego robot kopnie, jeśli Hill się nie zarumieniła. Następnym celem mężczyzny okazała się być Natasza, której kokieteryjnie zasalutował. Nie zrobiło to jednak na niej wrażenia. Prawie.

Czy lewy kącik ust Nataszy drgnął nieznacznie tak jakby w uśmiechu, czy Tony zaczął tracić rozum od nadmiaru toksyn, których opary unoszą się w jego warsztacie?

Zanim Tony zdążył rozważyć wszystkie za i przeciw teorii uśmiechającej się Nataszy (przydałaby się do tego tabelka uzupełniona odpowiednim wykresem drgania mięśni twarzy), nowo przybyły mężczyzna odezwał się.

Tak jakby.

 


Gdy grozi wam groza i straszy was strach



Gdy zło wszechpotężne przybywa od gwiazd



Gdy inni zawiedli i dzieje się źle



Ratunek zostawcie mnie!


 

Toksyny, to muszą być toksyny. Nie ma bowiem takiej siły w kosmosie, która zmusiłaby dorosłego faceta we wcale niegłupim kostiumie do tego, żeby stanąć w lekkim rozkroku, oprzeć zaciśnięte pięści na biodrach i zacząć —

 

To ja — Kapitan Młot!