kuchni dobiega Harry'ego głos Ginny.

— Kto? — pyta zdezorientowany, niepewny, czy dobrze usłyszał.

— Fretka. — Ginny wtyka rudą głowę do salonu. — Biała, zdumiewająco skoczna? Swego czasu pięknie odbijała się od szkolnych korytarzy…

— Malfoy?! — Harry nie może uwierzyć własnym uszom. Ginny śmieje się perliście i na powrót znika w kuchni. — Żartujesz!

— Sam zobacz, Prorok leży na stole.

Harry bierze gazetę do ręki, ale ku jego rozczarowaniu pierwszą stronę zajmuje reportaż z otwarcia nowego sierocińca. Przekręca kartkę — tabele wyników angielskiej ligi quidditcha. Kolejną — plan przebudowy ulicy Pokątnej. Przegląda Proroka z coraz większym zniecierpliwieniem, aż w końcu dociera na jedną z ostatnich stron, gdzie znajduje się rubryka towarzyska. Środkową kolumnę zajmuje niezbyt szczegółowa informacja dotycząca zaręczyn Dracona Malfoya z Astorią Greengrass. Zdjęcie jest tylko jedno i kiepskiej jakości, ale Harry i tak nie ma problemów z rozpoznaniem na nim Malfoya; jasnowłosy czarodziej spogląda z niesmakiem w obiektyw, kręcąc się niecierpliwie. Jednak pomimo wyraźnej niechęci do bycia fotografowanym, bez wahania ustawia się w samym środku kadru.

Ponieważ Harry zna Malfoya od lat i dobrze wie, czego może się po nim spodziewać, nie na nim skupia swoją uwagę. O wiele bardziej intrygująca wydaje mu się młodziutka czarownica, którą ten kretyn zepchnął niemal na krawędź fotografii. W przeciwieństwie do narzeczonego, dziewczyna prawie się nie rusza. Jest tak bardzo niepozorna, tak do bólu przeciętna, że w każdej innej sytuacji Harry nie zwróciłby na nią uwagi. Niepokojące jest, że — o ile redaktor nie pomylił jej wieku — Astoria była z nim w Hogwarcie całe trzy lata, a mimo to, Harry za nic nie może jej sobie przypomnieć. Dopiero gdy czyta o jej zerwanych zaręczynach z Terrym Bootem i wyobraża ją sobie w towarzystwie znajomego Krukona, zaczyna wydawać mu się znajoma.

Nagle Astoria Greengrass ze zdjęcia przeszywa go bystrym, przenikliwym spojrzeniem swoich niebieskich oczu i w przebłysku świadomości Harry wie, że to wszystko jej wina.

 

 

 

Od tamtej pory widzi Astorię, już teraz Malfoy, dosłownie wszędzie. Widzi, jak przemyka korytarzami Ministerstwa Magii, załatwiając sobie tylko wiadome sprawy, kiedy robi zakupy na Pokątnej i bywa na niemal każdej publicznej imprezie. Zawsze uwieszona na ramieniu Malfoya, Astoria wydaje się posłusznie chodzić za nim krok w krok. Harry jednak czuje, że jest dokładnie odwrotnie.

Chociaż jej nie zna, a poza tym nic nie wskazuje na to, by była kimś niezwykłym, Harry'emu i tak się wydaje, że jest dla Malfoya za dobra. Co ty w nim widzisz? — ma ochotę zapytać, wiedziony perwersyjną ciekawością. Harry nie jest w stanie wyobrazić sobie Malfoya z nikim, a co dopiero z wyglądającą całkiem normalnie dziewczyną. Zdrowy, oparty na wzajemnym szacunku i zaufaniu związek? To do Malfoya po prostu nie pasuje.

Harry nawet nie zauważa, kiedy zaczyna śledzić ewentualne oznaki kryzysu w ich relacjach. Jest pewien, że ukrywają prawdziwe nieszczęście głęboko pod płaszczykiem towarzyskiej uprzejmości.

Na jednym z ministerialnych bankietów, na którym nie zabrakło oczywiście Malfoyów, nadarza się wreszcie idealna okazja, aby Harry mógł dowieść swojej teorii. Astoria i Draco rozmawiają cicho z Kingstone'em z Departamentu Finansów, ale coś chyba idzie nie tak, bo nagle Kingstone blednie, Malfoy zaczyna uśmiechać się złośliwie, a Astoria wygląda na jednocześnie wściekłą i urażoną do żywego. Trwa to dosłownie chwilę; już po kilku sekundach wszyscy troje odzyskują nad sobą panowanie. Kingstone przeprasza młodych i odchodzi szybko. Wówczas Astoria łapie Malfoya za rękę i wyprowadza go na zewnątrz, do ogrodu. Nie chcąc stracić ich z oczu, Harry tłumaczy Ginny i przyjaciołom, że musi na chwilę wyjść do łazienki, po czym wykrada się z przyjęcia.

Znajduje ich kilkanaście metrów od wyjścia. W takim miejscu, aby bawiących się w środku gości nie dobiegły ich krzyki, nawet gdyby zawiodło Mufflatio. Harry czuje, jak uczucie triumfu rozlewa się po jego piersi przyjemnym ciepłem.

Astoria krzyczy, nie, nie krzyczy, wrzeszczy jak opętana. Malfoy wygląda na równie wściekłego, choć nie mówi nic, ograniczając się do piorunowania żony wzrokiem. Harry przygląda się ich kłótni z dziwną fascynacją — wielokrotnie widział podobne sceny między Ronem i Hermioną, ale on i Ginny nigdy nie posprzeczali się tak gwałtownie. Astoria dalej zdziera sobie gardło i wymachuje rękami, aż nagle oklapła całkowicie, zmalała, ucichła. Jej policzki, Harry widzi to nawet z tej odległości, lśnią od łez.

Można się było spodziewać, że Draco Malfoy unieszczęśliwi żonę, Harry nigdy nie miał co do tego wątpliwości. Nie, nie życzył mu źle — Harry wyrósł z Malfoya i ze szkolnych animozji jeszcze przed końcem wojny. Wiedział jednak, jakim człowiekiem Malfoy jest, nie miał co do niego żadnych złudzeń i dlatego widząc, jak prowadzi niemal normalne, prawie szczęśliwe życie, czuł się tak, jakby ktoś wywrócił cały jego świat do góry nogami…

Draco nagle wyciąga w stronę Astorii rękę i dotyka jej ramienia; ona początkowo nie reaguje, ciągle zapłakana, chyba pociągająca nosem. Po chwili jednak prostuje plecy i unosi głowę, ocierając mokre policzki wierzchem dłoni. Malfoy krzywi się na ten widok i wyciąga z kieszeni szaty chusteczkę. Astoria przyjmuje ją z małym, niepewnym uśmiechem. Draco mówi coś do niej, a ona prycha, ciągle rozzłoszczona, ale już wyraźnie spokojniejsza. Rozmawiają jeszcze przez kilka minut, które dziewczyna wykorzystuje na doprowadzenie się do porządku, a potem zdejmują Mufflatio i wracają do środka. Jak