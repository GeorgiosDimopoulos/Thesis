superficiale. È un uomo pericoloso, il  pozionista: ha la profondità di un pozzo e la mutevolezza velenosa del mercurio.
“Sono abile, ma…”
“So che avete avuto uno scontro non molto piacevole con due  dei miei studenti. Vi prevengo: sono fastidiosi e sovente sono il primo a dover  contenere il desiderio di trasfigurarli in qualcosa di utile, ma…”
E il ma resta sospeso, mentre Florian si torce le mani  e si sforza d’interpretare l’ennesimo silenzio.
Piton non ha fatto accenno all’unicorno, né alla pozione.
Forse l’ha interpellato in via del tutto casuale.
Forse non sono vulnerabili come teme.
Forse ha quattordici anni ed è molto, ma molto ingenuo.
“Tuttavia è mio compito ricordarvi che Hogwarts disciplina in  modo molto severo la condotta dei suoi studenti e non tollera atteggiamenti  prevaricatori. Forse non avevate cattive intenzioni, ma esistono intenzioni che  vanno sanzionate a prescindere. Comprendete la mia posizione?”
Von Kessel annuisce teso.
“Siete intelligente e siete ragionevole. Com’è possibile che  un ragazzo come voi abbia commesso un crimine tanto scellerato?”
È come una Cruciatus.
“So che dietro l’assassinio dell’unicorno c’è la vostra mano.  Se tentaste di negare, vi costringerei a ingoiare del Veritaserum e a  redigere una relazione da presentare al Wizengamot. V’invito a ricordare che  sono un alchimista e che sono molto più anziano di voi: dei filtri so più di  quel che immaginate o che forse vi conviene immaginare.”
Non riesce a dissimulare e l’avversario che lo fronteggia non  è alla sua portata.
Per un pugno d’istanti accarezza l’ipotesi di cedere il passo  alla fiera e sbranarlo, ma non ha mai ucciso un uomo, né riesce a credere di  poterlo fare.
“… E assassinarmi non vi trarrebbe d’impaccio, signor Von  Kessel.”
Sulle labbra del pozionista c’è un sorriso crudele: il ghigno  di un vincitore.
“Sono anche un eccellente Legilimens, Occlumante di un  qualche talento e, vi confido, un appassionato di Arti Oscure.”
“Cosa… Cosa vi aspettate da me?” balbetta Florian.
“La verità. E che sia credibile,” lo incalza implacabile  Piton. “Perché due studenti che frequentano il quarto anno si trovano a  Hogwarts, s’è evidente che non potrebbero prendere parte al Torneo? Perché si  aggirano di notte per la Foresta Proibita? Perché uno di loro decide di  distillare del Dracumperio, sacrificando una bestia sacra?”
Florian deglutisce a fatica. “Noi… Abbiamo superato delle  prove per esserci… Eravamo curiosi,” articola con difficoltà. “E il filtro mi  serviva… Volevo che vincesse Viktor, signore.”
Il pozionista socchiude le palpebre e lo scruta in  profondità. “Tutto qui?”
“S… Sì, signore. È la verità.”
“E la vostra affezione per la causa di Viktor Krum non ha  nulla da dividere con il passato di Igor Karkaroff, immagino.”
“Non so a cosa fate riferimento, signore.”
La sua voce è malferma, eppure Piton non obietta. “D’accordo.  Potete andare, Von Kessel.”
Florian esita, inchiodato alla panca di legno da quei  maledetti occhi neri.
“Sapete bene che dovrei punirvi e in modo molto severo per  quel che avete fatto, ma non ho intenzione di tradirvi. Da parte vostra,  tuttavia, mi aspetto una condotta che sappia di emenda e gratitudine.”
“Cosa?”
“L’inverno è ormai arrivato e le riserve di un pozionista non  sono illimitate. Vorrei che mi aiutaste nella preparazione e nella catalogazione  delle risorse della mia privata farmacia. Le notti sono lunghe, il lavoro noioso  e forse avremo modo d’imbastire conversazioni più gradevoli di questa. Sino ad  allora, v’invito formalmente a non avvicinare studenti di questa scuola.”
Florian china il capo.
Sa riconoscere un ordine quando lo vede.
Sa, soprattutto, riconoscere un muro, quando forte vi premono  le spalle.

C’è chi dice che il sangue non ha colore, perché rossa è la  vita comunque tu nasca.
Puoi avere la pelle di miele e occhi come braci ardenti, o il  pallore lunare di un elfo: a scorrerti dentro, densa e dolciastra, è una linfa  che livella tutto.
Eppure il sangue parla e racconta storie.
Il sangue, soprattutto, pesa.
Lo sa bene Draco, che è l’ultimo anello di una catena di  Purosangue implacabili, doppi e astuti; lo sa questo fragile figlio di un clan  condannato dall’ambizione.
Per il più giovane dei Malfoy, è un dovere, un destino, una  missione. Il sangue, come il nome, è una bandiera per cui vivere o morire.
È il sangue che gli scorre dentro che gli ha insegnato a  mentire; a farlo, almeno, con la disinvoltura dei politicanti corrotti. La verità non esiste; la Storia è un racconto che imbastisce  chi ha più fantasia, più mestiere, più talento: sono le parole di Lucius. È  la voce dell’uomo che più ama e detesta al mondo – suo padre.
Come Florian, combatte un’ombra che è carne e sangue. La sua  carne e il suo sangue.
Se avesse autentica esperienza della vita, tanto basterebbe a  suggerirgli che sta giocando il più pericoloso dei giochi.
Draco simula da sempre, perché è debole