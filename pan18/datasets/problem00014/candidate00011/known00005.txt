Czyli jednak miał rację i ten młody mężczyzna miał jakieś większe problemy, o których zapewne nikt nie wiedział. Nie był pewien, czy aby na pewno jest odpowiednią osobą do pocieszania, ale nikogo innego tu nie było.
— Lubię też twój zapach — kontynuował Potter, będąc chyba w swojej pijackiej krainie szczęścia, bo na trzeźwo z całą pewnością nikt nie namówiłby go na powiedzenie tych wszystkich rzeczy. A już na pewno nie na powiedzenie tego innemu facetowi, który dodatkowo na samym początku poinformował go, że miał żonę. A może ma, Harry nie pamiętał. — I twój głos — mówił dalej. — Kojarzy mi się ze spokojem i radością. A oczy z beztroską. Je też lubię — powiedział stanowczo, lekko przy tym bełkocząc i Emmett musiał się dobrze wsłuchiwać, żeby rozróżnić pojedyncze słowa.
Ułożył go sobie nieco wygodniej, jedną ręką oplatając go pod pośladkami i podtrzymując za udo, drugą zaczął powoli głaskać jego plecy. Wydawał się taki mały w porównaniu do niego. Chociaż musiał przyznać, że w porównaniu z nim niemal każdy wydawał się mały.
Pod palcami wyczuł mięśnie, które lekko się spięły w wyniku jego dotyku, ale po krótkiej chwili Gryfon rozluźnił się całkowicie, trącając nosem jego szyję i zahaczając lekko o policzek, na którym wyczuł niewielki zarost.
— Lubię też twoje ciało — wyszeptał sennie, wiercąc się lekko i oplatając go nad wyraz silnie swoimi ramionami. Trochę zdziwiło to drugiego chłopaka, bo w stanie w jakim obecnie znajdował się Harry, nie powinien mieć aż tyle siły, ale zignorował to. — Nie chcesz mnie zabić, prawda? — zapytał niespodziewanie, podrywając głowę i wpatrując się w bursztynowe oczy, które rozszerzyły się na irracjonalność tego pytania w sytuacji, w której obaj właśnie byli i po tym wszystkim, co jeszcze moment wcześniej mówił chłopak.
— Nie mam takiego zamiaru — odpowiedział spokojnie.
— To dobrze. Za dużo ludzi chciało mojej śmierci — wymamrotał. — Powiedz mi, jakbyś kiedyś zmienił zdanie.
Emmett parsknął głośno, niedowierzająco kręcąc głową. Że też pozwolił mu aż tyle wypić. Sam był już głodny i chyba musiał zapolować, bo czuł, że chłopak w jego ramionach pachnie wyjątkowo kusząco. Co prawda morskie zwierzęta nie smakowały tak dobrze, jak lądowe i będzie musiał znaleźć jakiegoś dużego drapieżnika, ale powinien wrócić w przeciągu kilku godzin. W ostateczności miał ze sobą trochę krwi, chociaż nie chciał jej wykorzystywać tak wcześnie.
-I-I-I-
Harry’ego obudził tępy, pulsujący ból głowy. Nie pamiętał, kiedy ostatni raz miał ten problem, ale doskonale wiedział, co on oznacza. Miał kaca. Potężnego, rozrywającego mu od środka czaszkę kaca. Nie miał pojęcia, czym jest twarde i chłodne coś, które minimalnie zmniejszało jego dyskomfort, ale było mu wszystko jedno. Przez chwilę musiał się zastanowić, jak do tego doszło.
Był na rejsie ze swoimi przyjaciółmi.
Tańczył rumbę z jakąś trzynastolatką, przy której czuł się jak idiota, bo ona, w przeciwieństwie do niego, znała kroki.
Stał na pokładzie analizując propozycję Minervy i wspominając Syriusza.
Poznał Emmetta, który zaprosił go na drinka.
W barze rozmawiał z…
— Emmett! — niemal krzyknął, podrywając głowę do góry. Pożałował tego w następnej sekundzie, opadając z jękiem w dół i przytykając czoło do ramienia swojego towarzysza, który, jak się okazało, był tym zimnym czymś. — Wody — wymamrotał.
Chłopak zaśmiał się cicho i odchylił lekko, z nocnej szafeczki zabierając małą butelkę, otwierając ją i podając Potterowi.
— Proszę — mruknął.
Gryfon uniósł się, tym razem ostrożnie i powoli, łapczywie pijąc. Zastanowił się chwilę patrząc zamglonym wzrokiem na towarzysza, po czym wrócił do poprzedniej pozycji, przytulając się całym ciałem do Emmetta.
— Wziąłeś lodowatą kąpiel, zanim się obudziłem? — burknął, przesuwając dłonią po umięśnionym torsie.
Emmett parsknął krótko, choć zdziwiło go zachowanie Harry’ego. Sądził raczej, że będzie go wypytywał, co ten tu robi, dlaczego jest w jego łóżku i czy do czegoś między nimi doszło. Ale oczywiście nie doszło, chłopak od razu po odstawieniu go do łóżka wybrał się na polowanie i wrócił może godzinę temu.
— Dlaczego ze mną zostałeś? — zapytał cicho Wybraniec.
Minęło już jakieś dziesięć minut od tego, jak odezwał się ostatni raz i jego gość pomyślał, że ten zdążył na powrót zasnąć. Zastanowił się moment, analizując wszystko to, co Harry powiedział mu w nocy i przeniósł wolną dłoń na jego biodro, gładząc je delikatnie i nienachalnie.
— A przeszkadza ci to, że zostałem? — mruknął mu do ucha, odchylając nieco głowę i lekko muskając małżowinę. Jego palce prześlizgnęły się po żebrach, żeby szybko wrócić na swoje poprzednie miejsce.
Poczuł, jak ciało Harry’ego spina się po jego odpowiedzi, jak temperatura ciała wzrasta, serce przyspiesza swój rytm, a krew zaczyna szybciej krążyć w żyłach. Przełknął ślinę, gratulując sobie pomysłu z polowaniem. Już bardzo długo nie był z żadnym człowiekiem. Zdecydował się na to, kiedy odsunęła się od niego Rosalie, ale nie wspominał zbyt dobrze tamtego razu. Mężczyzna, z którym wtedy był, z całą pewnością też.
— Nie przeszkadza — odpowiedział po chwili chłopak, nadal opierając się na nim niemal całym ciężarem ciała i gładząc te części jego klatki piersiowej, do której miał dostęp bez zbytniego poruszania się. — Potrzebuję jakichś leków — wyjęczał.
Teraz był na siebie wściekły, że nie