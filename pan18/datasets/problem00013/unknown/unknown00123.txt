miejsca. ― Zjedz je ― dodał, popychając w stronę oniemiałego mężczyzny talerz. Harry zmarszczył brwi, widząc, jak chłopiec wciska duży guzik, odpalając mikrofalówkę. ― Poprosiłem Madeline, by mi pomogła ― przyznał się, odwracajac głowę, kiedy oparł się o szafki. Wydawał się zamyślony, poważniejszy niż kiedykolwiek wcześniej.

― Coś się dzisiaj stało? ― zapytał Harry, powoli sięgając po kanapkę. Nie chciał przyznać nawet przed samym sobą, że w sytuacji, kiedy nie miał cały dzień niczego w ustach poza suchą bułką pomiędzy zmianami, kolacja wydawała mu się czymś zbyt dobrym. Czymś, co powinno pozostać poza jego zasięgiem, bo w przeciwnym razie burzyło rutynę, w którą udało mu się już jakiś czas temu wbić. 

― Nie! Tylko… ― Albus otworzył drzwiczki, wyciągając kubek. Złapał go obiema dłońmi, uważając, by nie wylać go w drodze do stołu, przy którym siedział Harry z nadgryzioną kanapką, dokładnie przeżuwając niewielki kęs, jak gdyby łudząc się, że to przedłuży cały ten proces. Odstawiając kubek, lewa dłoń nieco mu zadrżała i kilka kropel wylało się na stół. Chłopiec zacisnął oczy, po czym szybko sięgnął po ścierkę, nie mówiąc już ani słowa. 

― Tylko? ― zapytał Harry, kończąc pierwszą kromkę. Medaline mu pomogła… Udawał, że nie wie, iż Albus nie zjadł swojej porcji z kolacji. Wmawiał sobie, że po prostu nie był głodny. ― Chodź do mnie, synku ― powiedział, rozkładając ramiona. Albus przez chwilę stał niezdecydowany, po czym wepchnął trzymany kawałek materiału między rączkę a piekarnik i podszedł do ojca, pozwalając mu wciągnąć się na kolana. ― Nie lubię jeść w samotności ― powiedział, popychając w kierunku trzymanego dziecka jedną połówkę z serkiem i ogórkiem. Żołądek mu się zacisnął na widok dużych oczu, którymi spojrzał na niego chłopiec, przekrzywiając głowę. 

― Nie smakuje ci? ― zapytał niepewnie, wyciągając dłoń po wskazaną mu porcję. Harry zaśmiał się, chociaż brzmiało to bardziej jakby się dławił. 

― Dawno nie miałem w ustach nic równie dobrego ― odparł, myśląc o ukrytych w szafce ciastkach, które zjedzą jutro na podwieczorek, już po tym, jak po raz ostatni pożegnają Madeline. Będą śmiać się, zagryzać śmiech ciastkami, a na sam koniec Harry poprosi Albusa, by poszedł z nim w pewne miejsce. A jego serce zwolni w oczekiwaniu na odpowiedź, by później nie mógł całą noc spać w obawie o to, co przyniesie następny dzień. Sięgnął po kubek z kakao i odpił trochę, ignorując kożuch, który zrobił się od zbyt długiego podgrzewania. Przełknął go szybko, uważając, by się nie skrzywić.

― Opowiedzieć ci bajkę przed snem? ― zapytał, kiedy zegar wybił dwudziestą trzecią. Chłopiec nie spojrzał na niego, oblizując palce. 

― Nie chce ci się, tato, spać? 

Harry wplótł palce w jego włosy, patrząc przez okno, za którym w oddali widać było tylko plamę światła z pobliskiej latarni. 

― Nie, oczywiście, że nie. 

*

Harry przycisnął Albusa do siebie może nazbyt mocno, ale wewnątrz zjadał go lęk o to, co wydarzy się już za chwilę, do tego stopnia, że nie potrafił się kontrolować. Wylądowali w spokojnym zaułku i Potter przymknął na chwilę oczy, czując, że Albus się od niego odsuwa, by wychwycić jakiś ewentualny dźwięk świadczący o tym, że ktoś się tu zbliża. Otaczała ich jednak tylko cisza, nawet ptaki zdawały się omijać Spinner’s End. 

― Na pewno mogę z tobą iść, tato? ― zapytał chłopiec, kiedy Harry w końcu wyjrzał zza muru i wyciągnął do Ala dłoń, której ten kurczowo się złapał. 

Potter nie pytał Snape’a, czy mężczyzna miałby coś przeciwko. Bał się odmowy, bał się czasu, który ten miałby, by przygotować starannie uknutą intrygę mającą obalić wszystko, nad czym Harry tak skrzętnie pracował od lat. Wiedział, że Severus potrafi być podły, jeżeli tego chce, miał jednak nadzieję, że świadomość na temat sytuacji Harry’ego pozwoli mu chociaż raz zdusić cisnący mu się na usta jad. 

― Oczywiście, że tak. Chciałbym, być kogoś poznał, tylko, Albusie… ― Zatrzymał się na moment, patrząc na syna. Ten miał na sobie swoją ulubioną, szarą koszulkę z dużym wężem. Chłopiec upodobał sobie te zwierzęta, odkąd Harry odkrył przed nim swoją zdolność do porozumiewania się z nimi. Początkowo zastanawiał się, dlaczego ta umiejętność nie minęła mu wraz z pokonaniem Voldemorta, ostatecznie jednak dotarło do niego, że przesiąknął nią do tego stopnia, że nie chciał nawet jej tracić. Było coś niesamowitego w tych stworzeniach i Harry nawet nie ukrywał, że darzył je ogromnym szacunkiem. ― Bądź sobą ― zakończył, uświadamiając sobie, że nie było słów, które mogłyby przygotować chłopca na to, co kryło się za drzwiami. Wszystko, co by powiedział, mogłoby wydać mu się dziwne, albo wręcz go spłoszyć i obudzić w nim jakieś uprzedzenia. Tak jak zrobili to uczniowie jeszcze nim Harry na dobre poznał Snape’a. A słowa przekazywane z ust do ust, jak wiedział, miały ogromną moc. 

Chłopiec nic na to nie odpowiedział, tylko pociągnął go w stronę jedynego domu w okolicy. Harry wiedział, że był przewrażliwiony, a Albus nie był już takim dzieckiem, za jakiego chciałby go uważać. I niewątpliwie widział więcej, niż Potter mógłby sobie tego życzyć. 

Harry wszedł pierwszy i podszedł do drzwi, unosząc