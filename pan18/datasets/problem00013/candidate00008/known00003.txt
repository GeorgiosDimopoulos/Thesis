się nie popłakać. Dean tak dużo dla niego poświęcił…

 

— — —

 

Następnego dnia ogłoszono, że drogi były już przejezdne. Najprawdopodobniej mogliby za to podziękować boskiej interwencji, bo wcześniej zanosiło się na odcięcie od świata na co najmniej kolejny tydzień. Winchesterowie nie zamierzali jednak narzekać. Zapakowali wszystkie nowe rzeczy do bagażnika — Dean był naprawdę dumny z Baby za to, że wszystko się zmieściło, gdy tylko usłyszeli te radosne wieści. Wygodny pokój wygodnym pokojem, ale ich bunkier to jednak ich bunkier.

— Trzymaj dzieci. — Po raz kolejny polecił Samowi Dean, tym razem zajmując się instalacją fotelików w Impali. — To wymaga profesjonalizmu. Jeszcze ją skrzywdzisz.

— Serio, bardziej przejmujesz się samochodem niż dziećmi?

— A gdzie, przejmuję się nimi po równi — odpowiedział, zabezpieczając wszystko, a potem zabrał Michała i posadził go za miejscem kierowcy. — Rób to, co ja.

Z synami zapiętymi bezpiecznie w fotelikach ruszyli przed siebie, doskonale wiedząc, że droga powrotna zajmie im więcej czasu niż ta tutaj. Teraz mieli dwoje dzieci, które wymagały częstych postojów. Na całe szczęście, chłopcy przynajmniej nie płakali bez powodu. (Na razie).

— Myślisz, że sobie poradzimy? — zapytał po raz kolejny tego dnia Sam.

— Jezu, Sammy, jest dziewiąta, a ty zdążyłeś już mieć cztery załamania. Tak, poradzimy sobie, i przestań być drażliwą babą, nie będę powtarzać tego więcej.

— Ale Dean…

— Nie Deanuj mi tu teraz. Źle cię wychowałem? No właśnie. A teraz mamy na dodatek dom. Więc odpowiedź brzmi: tak, poradzimy sobie. Dlaczego mielibyśmy nie?

— Dalej nie jestem przekonany — mruknął Sam.

Dean chciał mu powiedzieć coś jeszcze, ale zrezygnował. Znał swojego brata na tyle, by wiedzieć, że ten musi zobaczyć, by się przekonać. Dlatego, gdy minie kilka dni powinien być już spokojniejszy i przestać panikować na każdym kroku. Powinien mieć także opanowane podstawowe czynności przydatne przy opiece nad dziećmi.

Gdy myślał o tym, jak będą wyglądać kolejne dni, usłyszał chrząknięcie z tylnego siedzenia.

— Cześć, Cas — rzucił, patrząc w lusterko.

Musiał powstrzymać uśmiech (z marnym skutkiem), widząc zawiedzioną minę Castiela. Dałby sobie rękę uciąć, że aniołowi brakuje tych wszystkich gwałtownych reakcji na jego nagłe pojawianie się. Ale co mógł poradzić na to, jak dobrze zdołał się przystosować?

W zwalczeniu śmiechu nie pomagało to, jak bardzo ściśnięty między tymi dwoma fotelikami był Castiel. Impali nie przewidziano w końcu jako samochodu rodzinnego. (Chociaż jak dla nich sprawdzała się świetnie — Deana jeszcze nigdy nie zawiodła).

— Dean? Co tutaj robią te dzieci? — powiedział w końcu anioł, patrząc na Michała ze zmarszczonymi oczami. Jakby próbował je prześwietlić. Dziecko jedynie zassało się na smoczku mocniej, co jak Dean rozumiał mogło oznaczać wszystko od „daj, daj, daj” (gdy Dean trzymał w rękach jedzenie), po „odczep się ode mnie, okropny paszczurze” (kiedy robił tak Samowi).

— A, tak, zostaliśmy z Samem ojcami. — Wzruszył ramionami, jakby to było nic wielkiego, a Castiel przechylił głowę na bok i zmarszczył brwi, wyraźnie nad czymś myśląc.

— Nie wiedziałem, że jesteście z Samem zaangażowani w relację seksualną — wypalił nagle, wyglądając na zdradzonego, a Dean prawie wpakował ich na drzewo. Szybko się jednak opanował. — Dlaczego mi nie powiedziałeś?

— Zwariowałeś?! — wrzasnął. Lucyfer zaczął się śmiać.

— Skąd ci to przyszło do głowy? — wykrztusił Sam, odwracając się do tyłu. — Nie wolno się śmiać z nieszczęścia wujka, Lu. Nie, kiedy to nieszczęście dotyka też… um, taty, tak? Nie wolno śmiać się z taty.

— Jesteśmy braćmi, koleś! — powiedział do Castiela, a potem spojrzał z naganą na brata. — A ty! Nie nastawiaj go przeciwko mnie, bo nie pomogę ci, kiedy zacznie mu wychodzić kolejny ząb!

— Nie zrobiłbyś mi tego — odpowiedział pobladły Sam. — Nie, czekaj. Mnie byś to zrobił. Jemu byś tego nie zrobił. Sobie byś tego nie zrobił, lubisz się wysypiać.

— Poczekamy, zobaczymy — zagroził. — Pilnuj się lepiej. A ty, Cas? Zawiodłeś mnie, stary. Komu jak komu, ale tobie nie powinien musieć tłumaczyć, że nigdy nie uprawiałem z Samem seksu. Nawet sama myśl o tym mnie przeraża, brrr.

— Przepraszam. — Castiel opuścił głowę. — To logiczne, przecież żaden z was nie jest kobietą i nie mógłby urodzić nawet jednego dziecka.

Dean miał ochotę uderzyć głową w kierownicę, ale zadowolił się tylko zdenerwowanym prychnięciem.

— Tak, Cas, właśnie dlatego… — zachichotał Sam, a brat posłał mu gromiące spojrzenie.

— Więc… Jak to się stało? Żaden z was nie mówił, że spodziewa się dziecka. Dlaczego mi nie powiedzieliście?

— To było niespodziewane — zapewnił Dean, zerkając na urażonego anioła w lusterku.

— Całkowicie niespodziewane — dodał Sam. — Po prostu niespodzianka stulecia.

— Jak to? Przecież ciąża trwa dziewięć miesięcy, a te dzieci nie wyglądają na świeżo urodzone… — Castiel dźgnął Michała palcem w policzek.

— Co ty robisz? — zagrzmiał Dean, ale dziecko na szczęście nie zareagowało inaczej, niż tylko szybszym ssaniem smoczka. Castiel wzruszył ramionami. — Koleżka, którego właśnie dźgnąłeś, co swoją drogą nie było fajne, nie rób tego